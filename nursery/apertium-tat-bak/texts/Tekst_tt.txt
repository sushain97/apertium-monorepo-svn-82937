Бисмилләһир-Рахмәнир-Рахим.
	Бөтен дөньяны рәхмәт нуры белән нурландырган, көферлектән безне Исламга күндергән, динен белмәгән, белгәненең дә Аллаһы Тәгалә боерыкларын начарлык белән үтәгән халкыбызга Ислам нурын ачкан Аллаһы Тәгалә хәмди-сәнә, мактауларыбыз булса иде.
	Ислам динен өйрәткән, бөтен кешелек дөньясына хаклык юлын күрсәткән, хәрәмнән тыеп, хәләлгә, гыйбадәткә чакырган сөекле пәйгамбәребез Мөхәммәд салләллаһү галәйһи вәсәлләмгә хәер-дога, салават-шәрифәләребез  ирешеп торса иде.
	Пәйгамбәребезнең иң авыр вакытларында Аллаһы дине, Аллаһы сүзе өстен булсын дип шушы юлда тырышкан, сәхәбәләргә, тәбигый-тәбигыйннәргә, бүгенге көнгә хәтле күз нурыннан артык күреп Исламны, иманны безгә ирештергән әби-бабайларыбызга, әти-әниләребезгә шушы догаларыбыз сәлам булып ирешсә иде.
	Инде сүзнең дөресен әйтергә кирәк, шәһәр мөселманнары арасында хәзрәт нигә татар телендә бер нинди дә китап юк дип күземә карап сораганнарында оялып та китә идем. Үземне дә гаеплемен дип саный идем.
	Дөрес, бер битлек  кенә вәгазь язганда да күпме көч салырга туры килә, ә монда бер битлек кенә түгел. Үзебезнең ана телендә яхшылап белмибез, телебезгә башка телләрдән күпме сүзләр кушылган, тел галиме дә түгел, дин гыйлемендә дә мин дин галиме дип әйтә алмыйм, телем бармый аңа. 
	Әлхәмдүлилләһ, динебез кайтты, халкыбыз Исламга килә, намаз укучылар да көннән-көн әзләп булса да, ураза тотучылар да арта, динен беләсе килә. Ул гына түгел динебезгә карата Коръән, хәдисне тикшермичә кайсы бер мөселманнар эшенә карап Исламга карата нинди генә сүзләр ишетмибез. Шуларны күреп җиңел генә динебез турында урысча буклетлар яза башладым, бер битлек буклетның өстендә күпме эшләргә туры килә иде, әзер буклетны да бер юлын алып икенчесе белән алмаштырырга туры килә иде. Шул буклетларны бер көн татар теленә тәрҗемә итә башладым, ә тәрҗемәче түгелмен, анысы да авыр икән, ләкин, әлхәмдүлилләһ, Аллаһы ярдәм итте, менә “Ислам – Аллаһ дине” дигән китабым әзер дә булды. Бу китапны язуга янә бер мәчеттә йөргән халыкның төрле төркемнәргә бүленүе, капма-каршылыклар, бер авылда 3 кеше җомга укый - шулар ике төркемгә бүленгән. Иң куркынычы, Аллаһым сакласын, динебездән чыгарга торган яшьләрне күрә башладык.
	Ислам дине синең-минем динем түгел, Аллаһы дине, ата-бабаларыбыз уйлап тапкан дине түгел. Аллаһы илчесе Мөхәммәд пәйгамбәр алып килгән дин. Шулай булгач, без динебезнең асылын дөрес итеп белергә тиешбез. Наданлыгыбыз зур, галимнәребез юк, динебезнең, ышануыбызның асылын (нигезен), гыйбадәтләрнең йоласын белмибез. Менә бу эшебездә дә башка кешенең эшендә булган шикелле хатадан, кимчелектән саклана алмыйбыз. Шуның өчен дә һәр бер шушы китапны укучыдан гаепләр, хаталар, артык кушылган фикерләр тапсагыз, миңа хәбәр итсәгез, мин бик шат булыр идем. Шушының белән без киләчәктә янә хаталанудан имин булыр идек. Аллаһы Тәгалә кешеләрне яхшы эшләргә дәртләндерә. Һәм аларга туры юл күрсәтә. Эй Аллаһым, шушы эшләребезне кабул ит, Син – Ишетүче, Белүчесең. Кайчан балаларыбыз, байлыкларыбыз ярдәм бирмәгән көндә Аллаһым Үзең генә бүләкләсәң иде. 

	
	Кыска гына бер мөһим кызганыч мәсьәлә турында язасым килә. Аллаһы Тәгалә Коръәндә әйтә: “Үә лә тәкътүлү әнфүсәкүм Иннәллаһә кәнә бикүм рахимә”, ягъни “Үз-үзегезне үтермәгез, дөреслетә Аллаһы сезгә рәхимледер”. 
	Бүген без бик катлаулы, авыр, кешеләр бер-берсен аңламаган, тормышыбыз көн дә үзгәреп торган, кризис аркасында күпме кеше эшсез, киләчәккә карата корган планнарының челпәрәмә килүе, шул авырлыклар аркасында күңелләрдә төрле-төрле уйлар, гомернең кызыгы китүе, мораль яктан шушы дөньядан туюлары, кешеләрнең ихтыяр көчләре зәгыйфьлеге аркасында үз ихтыярлары белән шушы дөньяны калдырулары күпләребезне борчый. Дөрес, әгәр дини тәрбия алып, Аллаһы Тәгаләгә бөтен барлыгы белән ышанып, Аллаһы Тәгаләнең бөтен боерыкларын үтәп яшәсә, бөтен нәрсә Аллаһы тәкъдире белән, борчыл-борчылма – барыбер булачак дип, һәркемне ризыгы белән Аллаһы барлыкка китергән, кышның ниндий суык көне бер тургайның да үлеп ятканы юк дип, мин дә бирешмәм, Аллаһы бирсә, дип Аллаһы йорты - мәчеткә барыр иде,  Аллаһыга кылган гыйбадәте бәрәкәтендә бөтен кайгы-хәсрәттән арынып дөнья-ахирәт турында уйлап, фикерләргә чумып, сафланып, пакьләнеп, тынычлык табып җанына ризык алып чыгар иде. Ә киресе булган кеше арканын ала да сарайга кереп китә. Аллаһым сакласын.
	Без барыбыз да, нинди генә кыен булмасын, хатыныбыз, иребез, балаларыбыз, әти-әниләребез турында уйларга тиешбез. Нәрсә үлеп китүебез белән булган проблема хәл ителәме? Нинди кайгы әти-әни өчен, үзебез әти шатлыгын күреп үскән әти дип иркәләнеп үсүдән баланы мәхрүм итәбез. Дөрес, Аллаһы Тәгалә үзегезне үтермәгез дип боеруы белән Үзенең рәхмәтен күрсәтеп безне саклыйсы килә. Үзебез генә гаепле. Беренче кеше булганы белән канәгать булырга тиеш. Шуңа да пәйгамбәребез: “Кем синнән яхшырак яшәгәнгә карана, түбәнрәккә кара”, - диде. Кем бездән  яхшырак яши икән көнләшү барлыкка килә, дошманлаша башлый. Нинди генә хәлдә булмыйк, Аллаһыга кайтыйк, Аллаһыдан ярдәм сорыйк, бер юлын бирәчәк,  Аллаһ бирсә. Иманлы кешенең гомере, малы кебек тартып алынмый торган милек кебек игълан ителгән. 
	Башыбызга килгән начар уй-фикерләр турында Аллаһы нәрсә әйтә икән, бәлкем шушы бәладән котыла торган юлы да бардыр. Үземне-үзем үтерү белән проблемадан котыла аламмы икән? Хәл ителерме икән бу мәсьәләләр? Пәйгамбәребез әйткән иде: “Сезгә хәтле яшәгәннәр арасында бер ир бар иде, ул алган җәрәхәттән каты сызлана иде, соңыннан пычакны алып кулын тиште (күрәсең, кан тамырын кискәндер). Аллаһы  Тәгалә “Мине колым үтте, Мин аны оҗмахка керү мөмкинчелеген мәхрүм итәм”, - диде”. Үз-үзеңне үтерү зур гөнаһ Аллаһы  алдында, бәлкем алар шушы проблемалардан котылдык дип уйлыйлардыр, юк! Котылу юк! Теге дөньяда моннан да катырак, куркынычрак, бу котылу түгел. Нинди генә сынау, авырлык булмасын, түзик, сабыр итик.
	Ә инде балаларда булган суицид - монысы бигрәк тә кызганыч. Сәбәбе әти-әнинең тәрбиясезлеге, балага үрнәк була алмавы. Хайванның хайваны баласын үстерә, берсе дә ташлап китми, өйрәтә ничек итеп ризык табарга, ә без хайван түгел. Кайтыйк асылыбызга, динебезгә. Ата-бабаларыбыз аракы эчкәнме? Юк. Безгә дә шул тормышка кайтырга кирәк. Аллаһым барыбызга да балага яхшылыгыбыз, изгелегебез, айнык тормышыбыз белән үрнәк булып яшәргә насыйп ит.


Имам-хатыйб билгеле түбәндәге сыйфатларга ия булырга тиеш.
1. Ихласлык. Үзенең эшен башка бернәрсәгә дә омтылмастан Аллаһы ризалыгы өчен генә эшләргә тиеш, кеше алдында абруй, билгелелек алу өчен кеше күрсен дип эшләргә тиеш түгел. Хөтбәләр уку, дингә чакыру – гыйбадәттер һәм Аллаһыга якынайтыр торган эшләр.  Һәм бар эштә ике нәрсә ихласлык нияттән һәм Сөннәткә иярү. Җомга, гает вәгазьләре йөрәктән чыкмый, кеше йөрәгенә тәэсир итми торган буш(үле) сүз булырга тиеш түгел. 
2. Күркәм яхшы үрнәк: Әгәр дә сүзе эше белән аерыла икән  тыңлаган кешегә бер сүз генә булып кала. Нинди файда алсын, әгәр кемдер нурдан мәхрүм. Чөнки эш сүзгә караганда үтемлерәк.
	Малик ибн Динар әйткән: “Әгәр гыйлемгә ия булган кеше гыйлеменә ярашлы эш итмәсә, аның нәсыйхәте кешеләр йөрәгеннән тамчы кебек ялтыр таштан таеп шуып китәр”.
3. Гыйлем. Бу бөтен сыйфатларның  иң мөһиме. Аллаһы Тәгалә гыйлем сүзеннән башлап “Бел! Юктыр илаһи Аллаһыдан башка һәм Аннан кичерүне сора” ди (47:19). Гыйлем-инану пәйгамбәребезгә иярүдә Аллаһы Тәгалә куйган шарттыр. Имам-хатыйб – тәрбияне укытучы һәм остазы. Әгәр гыйлеме булмаса, файдага караганда, аның зарары күбрәк, ягъни аннан бер файда да булмаячак.
1 – Коръәнне белү. Имамның иң мөһим капиталы. Имам кешеләрне Аллаһы диненә чакыра. Коръән һәм Сөннәтне белмичә, нәрсә өйрәтә ала ул, ялганнан хаклык турында әйтелгән фикерләрне аера белергә тиеш һәм аятьләрне туры килмәгән урында кулланудан  сакланырга тиеш.
2 –  Сөннәтне белү. Сөннәт үз эченә пәйгамбәребез әйткән сүзләр, аның эшләре, башкаларның сүзләрен, эшләрен хуплавы, аның тормыш юлы характеры һәм тыш кыяфәтен ала. Ялган, зәгыйфь хәдисләр вәгазьләрдә кулланырга тиеш түгел.
3 – Гакыйдәне белергә. Имам Сөннәткә иярүче беренче мөселманнарның нинди ышануда булганын белергә тиеш, чөнки ул ялган ышануны яклавы мөмкин, шул юл дөрес дип хак юлдан яздыруы мөмкин.
4 – Йөрәкләрне йомшарткан, әхлакны төзәткән гыйлемне белергә. Монда имам адашкан, ышанулары бозылган төркемнәрнең ышануларын түгел, ә Коръән-сөннәттән һәм беренче мөселманнарның гыйлемен алырга тиеш.
5 – Тарихны белү.
6 – Башка дин, секталарны белү. Болар бүгенге көн мөселман өммәтен адашудан саклап алып калачак. Мөһим нәрсәләр турында гына сөйләргә, юк-бар, игътибарга лаек булмаган нәрсәләр белән шөгыльләнергә тиеш түгел. 
	Әгәр ул эмоциональ булмаса, үзе аша бөтен нәрсәне үткәрмәсә, борчылмаса – аның сүзе үле булачак. Мондый имамнар ялланган елаучылар кебек була, сүзләре йөрәкләргә үтеп кермәячәк вәгазьдәге хис-тәннең рухы кебектер. Әлбәттә, эмоцияләр кирәк урында гына булырга тиеш һәм шәригатебезгә буйсынырга тиеш.
7 – Тел – иң мөһим коралы, ул сүзен ачык, аңлаешлы, матур итеп әйтергә тиеш.
8 – Үзенә-үзе ышанырга тиеш, тыныч, кызып китәргә тиеш түгел. Әгәр аның зәгыйфьлеген, оялчанлыгын сизәләр икән, аны хөрмәт итми башлаячаклар, сүзе кирәкле эффект бирмәячәк.
9 – Матур тавышлы булу – кешеләрнең йөрәген җиңеп алу аларны игътибар белән тыңлап утырсыннар өчен ярдәм итәчәк. Пәйгамбәребез хөтбәләрендә күзләре кызарып, тавышы күтәрелеп һәм йөзендә кызып китү галәмәте сизелеп кала иде.
10 – Матур кыяфәтле булуы – вәгазьдә бөтен кешенең карашы имамга юнәлә, караш та, сүз колакка тәэсир иткән шикелле, йөрәккә тәэсир итәргә тиеш. Шуның өчен тышкы кыяфәтенә әһәмият бирергә тиеш, хөтбәгә чыгар алдыннан, пәйгамбәребез боерыгына ияреп госелләнеп, хушбуйланып, матур киемнәр киеп чыгарга тиеш.
