Бисмилләһир-Рахмәнир-Рахим.
	Бөтөн донъяны рәхмәт нуры менән нурландырған, көфөрлөктән беҙҙе Исламға күндергән, динен белмәгән, белгәненең дә Аллаһы Тәғәлә бойороҡтарын насарлыҡ менән үтәгән халҡыбыҙға Ислам нурын асҡан Аллаһы Тәғәлә хәмди-ҫәнә, маҡтауҙарыбыҙ булһа ине.
	Ислам динен өйрәткән, бөтөн кешелек донъяһына хаҡлыҡ юлын күрһәткән, хәрәмдән тыйып, хәләлгә, ғибәҙәткә саҡырған һөйөклө пәйғәмбәребеҙ Мөхәмәд салләллаһү ғәләйһи үәсәлләмгә хәйер-доға, салауат-шәрифәләребеҙ  ирешеп торһа ине.
	Пәйғәмбәребеҙҙең иң ауыр ваҡыттарында Аллаһы дине, Аллаһы һүҙе өҫтөн булһын тип ошо юлда тырышҡан, сәхәбәләргә, тәбиғи-тәбиғиндәргә, бөгөнгө көнгә хәтлем күҙ нурынан артыҡ күреп Исламды, иманды беҙгә ирештергән әбей-бабайҙарыбыҙға, атай-әсәйҙәребеҙгә ошо доғаларыбыҙ сәләм булып ирешһә ине.
	Инде һүҙҙең дөрөҫөн әйтергә кәрәк, ҡала мосолмандары араһында хәҙрәт ниңә башҡорт телендә бер ниндәй ҙә китап юҡ тип күҙемә ҡарап һорағандарында оялып та китә инем. Үҙемде лә ғәйеплемен тип һанай инем.
	Дөрөҫ, бер битлек  кенә вәғәҙ яҙғанда ла күпме көс һалырға тура килә, ә бында бер битлек кенә түгел. Үҙебеҙҙең әсә телендә яҡшылап белмәйбеҙ, телебеҙгә башҡа телдәрҙән күпме һүҙҙәр ҡушылған, тел ғалиме лә түгел, дин ғилемендә лә мин дин ғалиме тип әйтә алмайым, телем бармай уға. 
	Әлхәмдүлилләһ, динебеҙ ҡайтты, халҡыбыҙ Исламға килә, намаҙ уҡыусылар ҙа көндән-көн әҙләп булһа ла, ураҙа тотоусылар ҙа арта, динен беләһе килә. Ул ғына түгел динебеҙгә ҡарата Ҡөрьән, хәҙисте тикшермәйенсә ҡайһы бер мосолмандар эшенә ҡарап Исламға ҡарата ниндәй генә һүҙҙәр ишетмәйбеҙ. Шуларҙы күреп еңел генә динебеҙ тураһында урыҫса буклеттар яҙа башланым, бер битлек буклеттың өҫтөндә күпме эшләргә тура килә ине, әҙер буклетты ла бер юлын алып икенсеһе менән алмаштырырға тура килә ине. Шул буклеттарҙы бер көн башҡорт теленә тәржемә итә башланым, ә тәржемәсе түгелмен, уныһы ла ауыр икән, ләкин, әлхәмдүлилләһ, Аллаһы ярҙам итте, бына “Ислам – Аллаһ дине” тигән китабым әҙер ҙә булды. Был китапты яҙыуға йәнә бер мәсеттә йөрөгән халыҡтың төрлө төркөмдәргә бүленеүе, ҡапма-ҡаршылыҡтар, бер ауылда 3 кеше йома уҡый - шулар ике төркөмгә бүленгән. Иң ҡурҡынысы, Аллаһым һаҡлаһын, динебеҙҙән сығырға торған йәштәрҙе күрә башланыҡ.
	Ислам дине һинең-минең динем түгел, Аллаһы дине, ата-бабаларыбыҙ уйлап тапҡан дине түгел. Аллаһы илсеһе Мөхәмәд пәйғәмбәр алып килгән дин. Шулай булғас, беҙ динебеҙҙең асылын дөрөҫ итеп белергә тейешбеҙ. Наҙанлығыбыҙ ҙур, ғалимдәребеҙ юҡ, динебеҙҙең, ышаныуыбыҙҙың асылын (нигеҙен), ғибәҙәттәрҙең йолаһын белмәйбеҙ. Бына был эшебеҙҙә лә башҡа кешенең эшендә булған шикелле хатанан, кәмселектән һаҡлана алмайбыҙ. Шуның өсөн дә һәр бер ошо китапты уҡыусынан ғәйептәр, хаталар, артыҡ ҡушылған фекерҙәр тапһағыҙ, миңә хәбәр итһәгеҙ, мин бик шат булыр инем. Ошоноң менән беҙ киләсәктә йәнә хаталаныуҙан имен булыр инек. Аллаһы Тәғәлә кешеләрҙе яҡшы эштәргә дәртләндерә. Һәм уларға тура юл күрһәтә. Эй Аллаһым, ошо эштәребеҙҙе ҡабул ит, Һин – Ишетеүсе, Белеүсеһең. Ҡасан балаларыбыҙ, байлыҡтарыбыҙ ярҙам бирмәгән көндә Аллаһым Үҙең генә бүләкләһәң ине. 


	Ҡыҫҡа ғына бер мөһим ҡыҙғаныс мәсьәлә тураһында яҙаһым килә. Аллаһы Тәғәлә Ҡөрьәндә әйтә: “Үә лә тәҡтүлү әнфүсәкүм Иннәллаһә кәнә бикүм рахимә”, йәғни “Үҙ-үҙегеҙҙе үлтермәгеҙ, дөрөҫлөктә Аллаһы һеҙгә рәхимлелер”. 
	Бөгөн беҙ бик ҡатмарлы, ауыр, кешеләр бер-береһен аңламаған, тормошобоҙ көн дә үҙгәреп торған, кризис арҡаһында күпме кеше эшһеҙ, киләсәккә ҡарата ҡорған пландарының селпәрәмә килеүе, шул ауырлыҡтар арҡаһында күңелдәрҙә төрлө-төрлө уйҙар, ғүмерҙең ҡыҙығы китеүе, мораль яҡтан ошо донъянан туйыуҙары, кешеләрҙең ихтыяр көстәре зәғифлеге арҡаһында үҙ ихтыярҙары менән ошо донъяны ҡалдырыуҙары күптәребеҙҙе борсой. Дөрөҫ, әгәр дини тәрбиә алып, Аллаһы Тәғәләгә бөтөн барлығы менән ышанып, Аллаһы Тәғәләнең бөтөн бойороҡтарын үтәп йәшәһә, бөтөн нәмә Аллаһы тәҡдире менән, борсол-борсолма – барыбер буласаҡ тип, һәр кемде ризығы менән Аллаһы барлыҡҡа килтергән, ҡыштың ниндәй һыуыҡ көнө бер турғайҙың да үлеп ятҡаны юҡ тип, мин дә бирешмәм, Аллаһы бирһә, тип Аллаһы йорто - мәсеткә барыр ине,  Аллаһыға ҡылған ғибәҙәте бәрәкәтендә бөтөн ҡайғы-хәсрәттән арынып донъя-әхирәт тураһында уйлап, фекерҙәргә сумып, сафланып, пакланып, тыныслыҡ табып йәненә ризыҡ алып сығыр ине. Ә киреһе булған кеше арҡанын ала ла һарайға инеп китә. Аллаһым һаҡлаһын.
	Беҙ барыбыҙ ҙа, ниндәй генә ҡыйын булмаһын, ҡатыныбыҙ, иребеҙ, балаларыбыҙ, ата-инәләребеҙ тураһында уйларға тейешбеҙ. Нимә үлеп китеүебеҙ менән булған проблема хәл ителәме? Ниндәй ҡайғы ата-инә өсөн, үҙебеҙ ата шатлығын күреп үҫкән атай тип иркәләнеп үҫеүҙән баланы мәхрүм итәбеҙ. Дөрөҫ, Аллаһы Тәғәлә үҙегеҙҙе үлтермәгеҙ тип бойороуы менән Үҙенең рәхмәтен күрһәтеп беҙҙе һаҡлайһы килә. Үҙебез генә ғәйепле. Беренсе кеше булғаны менән ҡәнәғәт булырға тейеш. Шуға ла пәйғәмбәребеҙ: “Кем һинән яҡшыраҡ йәшәгәнгә ҡарана, түбәнерәккә ҡара”, - тине. Кем беҙҙән  яҡшыраҡ йәшәй икән көнләшеү барлыҡҡа килә, дошманлаша башлай. Ниндәй генә хәлдә булмайыҡ, Аллаһыға ҡайтайыҡ, Аллаһынан ярҙам һорайыҡ, бер юлын бирәсәк,   Аллаһ бирһә. Иманлы кешенең ғүмере, малы кеүек тартып алынмай торған милек кеүек иғлан ителгән. 
	Башыбыҙға килгән насар уй-фекерҙәр тураһында Аллаһы нимә әйтә икән, бәлкем ошо бәләнән ҡотола торған юлы ла барҙыр. Үҙемде-үҙем үлтереү менән проблеманан ҡотола аламмы икән? Хәл ителерме икән был мәсьәләләр? Пәйғәмбәребеҙ әйткән ине: “Һеҙгә хәтлем йәшәгәндәр араһында бер ир бар ине, ул алған йәрәхәттән ҡаты һыҙлана ине, һуңынан бысаҡты алып ҡулын тиште (күрәһең, ҡан тамырын киҫкәндер). Аллаһы  Тәғәлә “Мине ҡолом үтте, Мин уны ожмахҡа инеү мөмкинселеген мәхрүм итәм”, - тине”. Үҙ-үҙеңде үлтереү ҙур гөнаһ Аллаһы  алдында, бәлкем улар ошо проблемаларҙан ҡотолдоҡ тип уйлайҙарҙыр, юҡ! Ҡотолоу юҡ! Теге донъяла бынан да ҡатыраҡ, ҡурҡынысыраҡ, был ҡотолоу түгел. Ниндәй генә һынау, ауырлыҡ булмаһын, түҙәйек, сабыр итәйек.
	Ә инде балаларҙа булган суицид - быныһы бигерәк тә ҡыҙғаныс. Сәбәбе ата-инәнең тәрбиәһеҙлеге, балаға үрнәк була алмауы. Хайуандың хайуаны балаһын үҫтерә, береһе лә ташлап китмәй, өйрәтә нисек итеп ризыҡ табырға, ә беҙ хайуан түгел. Ҡайтайыҡ асылыбыҙға, динебеҙгә. Ата-бабаларыбыҙ араҡы эскәнме? Юҡ. Беҙгә лә шул тормошҡа ҡайтырға кәрәк. Аллаһым барыбыҙға ла балаға яҡшылығыбыҙ, изгелегебеҙ, айныҡ тормошобоҙ менән үрнәк булып йәшәргә насип ит.



Имам-хатиб билдәле түбәндәге сифаттарға эйә булырға тейеш.
1. Ихласлыҡ. Үҙенең эшен башҡа бер нәмәгә лә ынтылмаҫтан Аллаһы ризалығы өсөн генә эшләргә тейеш, кеше алдында абруй, билдәлелек алыу өсөн кеше күрһен тип эшләргә тейеш түгел. Хөтбәләр уҡыу, дингә саҡырыу – ғибәҙәттер һәм Аллаһыға яҡынайтыр торған эштәр.  Һәм бар эштә ике нәмә ихласлыҡ ниәттән һәм Сөннәткә эйәреү. Йома, ғәйет вәғәҙҙәре йөрәктән сыҡмай, кеше йөрәгенә тәьҫир итмәй торған буш(үле) һүҙ булырға тейеш түгел. 
2. Күркәм яҡшы үрнәк: Әгәр ҙә һүҙе эше менән айырыла икән  тыңлаған кешегә бер һүҙ генә булып ҡала. Ниндәй файҙа алһын, әгәр кемдер нурҙан мәхрүм. Сөнки эш һүҙгә ҡарағанда үтемлерәк.
	Малик ибн Динар әйткән: “Әгәр ғилемгә эйә булған кеше ғилеменә ярашлы эш итмәһә, уның нәсихәте кешеләр йөрәгенән тамсы кеүек ялтыр таштан тайып шыуып китер”.
3. Ғилем. Был бөтөн сифаттарҙың  иң мөһиме. Аллаһы Тәғәлә ғилем һүҙенән башлап “Бел! Юҡтыр иләһи Аллаһынан башҡа һәм Унан кисереүҙе һора” ти (47:19). Ғилем-инаныу пәйғәмбәребеҙгә эйәреүҙә Аллаһы Тәғәлә ҡуйған шарттыр. Имам-хатиб – тәрбиәне уҡытыусы һәм остаҙы. Әгәр ғилеме булмаһа, файҙаға ҡарағанда, уның зарары күберәк, йәғни унан бер файҙа ла булмаясаҡ.
1 – Ҡөрьәнде белеү. Имамдың иң мөһим капиталы. Имам кешеләрҙе Аллаһы диненә саҡыра. Ҡөрьән һәм Сөннәтте белмәйенсә, нимә өйрәтә ала ул, ялғандан хаҡлыҡ тураһында әйтелгән фекерҙәрҙе айыра белергә тейеш һәм аяттарҙы тура килмәгән урында ҡулланыуҙан  һаҡланырға тейеш.
2 –  Сөннәтте белеү. Сөннәт үҙ эсенә пәйғәмбәребеҙ әйткән һүҙҙәр, уның эштәре, башҡаларҙың һүҙҙәрен, эштәрен хуплауы, уның тормош юлы характеры һәм тыш ҡиәфәтен ала. Ялған, зәғиф хәҙистәр вәғәҙҙәрҙә ҡулланырға тейеш түгел.
3 – Ғаҡидәне белергә. Имам Сөннәткә эйәреүсе беренсе мосолмандарҙың ниндәй ышаныуҙа булғанын белергә тейеш, сөнки ул ялған ышаныуҙы яҡлауы мөмкин, шул юл дөрөҫ тип хаҡ юлдан яҙҙырыуы мөмкин.
4 – Йөрәктәрҙе йомшартҡан, әхлаҡты төҙәткән ғилемде белергә. Бында имам аҙашҡан, ышаныуҙары боҙолған төркөмдәрҙең ышаныуҙарын түгел, ә Ҡөрьән-сөннәттән һәм беренсе мосолмандарҙың ғилемен алырға тейеш.
5 – Тарихты белеү.
6 – Башҡа дин, секталарҙы белеү. Былар бөгөнгө көн мосолман өммәтен аҙашыуҙан һаҡлап алып ҡаласаҡ. Мөһим нәмәләр тураһында ғына һөйләргә, юҡ-бар, иғтибарға лайыҡ булмаған нәмәләр менән шөғөлләнергә тейеш түгел. 
	Әгәр ул эмоциональ булмаһа, үҙе аша бөтөн нәмәне үткәрмәһә, борсолмаһа – уның һүҙе үле буласаҡ. Бындай имамдар ялланған илаусылар кеүек була, һүҙҙәре йөрәктәргә үтеп инмәйәсәк вәғәҙҙәге хис-тәндең рухы кеүектер. Әлбиттә, эмоциялар кәрәк урында ғына булырға тейеш һәм шәриғәтебеҙгә бойһонорға тейеш.
7 – Тел – иң мөһим ҡоралы, ул һүҙен асыҡ, аңлайышлы, матур итеп әйтергә тиеш.
8 – Үҙенә-үҙе ышанырға тейеш, тыныс, ҡыҙып китергә тейеш түгел. Әгәр уның зәғифлеген, оялсанлығын һиҙәләр икән, уны хөрмәт итмәй башлаясаҡтар, һүҙе кәрәкле эффект бирмәйәсәк.
9 – Матур тауышлы булыу – кешеләрҙең йөрәген еңеп алыу уларҙы иғтибар менән тыңлап ултырһындар өсөн ярҙам итәсәк. Пәйғәмбәребеҙ хөтбәләрендә күҙҙәре ҡыҙарып, тауышы күтәрелеп һәм йөҙөндә ҡыҙып китеү ғәләмәте һиҙелеп ҡала ине.
10 – Матур ҡиәфәтле булыуы – вәғәҙҙә бөтөн кешенең карашы имамға йүнәлә, ҡараш та, һүҙ ҡолаҡҡа тәьҫир иткән шикелле, йөрәккә тәьҫир итергә тейеш. Шуның өсөн тышҡы ҡиәфәтенә әһәмиәт бирергә тейеш, хөтбәгә сығыр алдынан, пәйғәмбәребеҙ бойороғона эйәреп ғөселләнеп, хушбуйланып, матур кейемдәр кейеп сығырға тейеш.