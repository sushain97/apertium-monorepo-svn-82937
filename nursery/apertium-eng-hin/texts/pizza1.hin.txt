हर रोज़ चार करोड़ से अधिक अमरीकी पित्ज़ा खाना पसंद करते हैं.
यह दुनिया का सबसे लोकप्रिय खाद्य पदार्थ माना जाता है.
निश्चित तौर पर यह अमरीकियों के सबसे पसंदीदा भोजन में शामिल है.
अमरीकी कृषि मंत्रालय ने इसकी लोकप्रियता को देखते हुए हाल ही में इसकी खपत के बारे में एक रिपोर्ट जारी की है.
रिपोर्ट में इसे अमरीकी खाने में वसा, कैल्शियम और सोडियम के साथ-साथ पोषक तत्वों का योगदान देने वाला खाद्य पदार्थ बताया गया है.
यह लोकप्रिय तो है, लेकिन क्या यह आपके लिए हानिकारक भी है ?
विशेषज्ञों का तर्क है कि पित्ज़ा स्वास्थ्य के लिए हानिकारक नहीं है, असल समस्या यह है कि इसे आप कब और कैसे खाते हैं.
इस रिपोर्ट के मुताबिक़ हर दिन तक़रीबन 13 फ़ीसदी अमरीकी पित्ज़ा खाते हैं, बच्चों और किशोरों को शामिल कर लेने पर यह आंकड़ा बढ़कर 22 फ़ीसदी हो जाता है.
अगर यह घर पर बना होता तो चिंता की कोई बात नहीं होती.
स्पेन‌ के आहार विशेषज्ञों के संगठन के अध्यक्ष गियूसपी रूसोलिलियो कहते हैं, "आपको यह ध्यान में रखना होगा कि इट‌ली में बहुत से लोग इसे कलात्मक उत्पाद मानते हैं , अमरीका में इसे जंक फूड के रूप में देखा जाता है."
वह कहते हैं कि पित्ज़ा को अधिकतर किसी फ़ास्ट फूड की दुकान से या सुपरमार्केट से ख़रीदा जाता है.
अमरीका में महिलाओं की तुलना में पुरुष अधिक पित्ज़ा खाते हैं लेकिन जातीय समूहों में इसे खाने की आदत अलग-अलग होती है.
ग़ैर-लातिनी मूल के गोरों में से 16 फ़ीसदी लोग पित्ज़ा खाते हैं जबकि 14 फ़ीसदी ग़ैर-लातिनी काले या लातिनी लोग किसी एक दिन कम से कम पित्ज़ा का एक टुकड़ा खाते हैं.
यूरोपियन मेडिकल इंस्टीट्यूट ऑफ ओबेसिटी के रूबेन ब्रावो ने बीबीसी से कहा, "इससे अमरीकी खुराक के बारे में पता चलता है. यह भी एक कारण भी हो सकता है कि अमरीका में मोटापे के सबसे अधिक मामले हैं."
ब्रावो की इस दलील से रूसोलिलियो भी सहमत हैं.
वह कहते हैं कि एक महीने में दो-तीन बार से अधिक पित्ज़ा नहीं खाना चाहिए.
वह कहते हैं, "यह रोज़ाना के खाने का हिस्सा नहीं होना चाहिए.
बच्चों के लिए तो यह और भी कम होना चाहिए, क्योंकि यह समय उनके विकास का होता है, ऐसे समय में आप उन्हें अलग-अलग तरह का स्वास्थ्यवर्धक भोजन सब्जियों और फलों के साथ दे सकते हैं."
अमरीका में बीसवीं शताब्दी की शुरुआत में इट‌ली से आने वाले लोगों के प्रभाव में पित्ज़ा प्रचलन में आया.
न्यूयॉर्क में साल 1905 में पहला रेस्तरां खुला था.
इसके बाद अमरीकियों का पित्ज़ा प्रेम बढ़ता गया.
एक अनुमान के मुताबिक़ अमरीका में हर साल तीन अरब पित्ज़ा बेचे जाते हैं.
अमरीकी कृषि मंत्रालय की रिपोर्ट के मुताबिक़ 19 साल तक के बच्चों को खाने से मिलने वाली कुल ऊर्जा में पित्ज़ा का योगदान छह फ़ीसदी होता है.
वयस्कों में यह चार फ़ीसदी है.
जिस दिन पित्ज़ा खाया जाता है, उस दिन सभी उम्र के उपभोक्ताओं की कुल ऊर्जा में इसका योगदान 27 फ़ीसदी होता है.
