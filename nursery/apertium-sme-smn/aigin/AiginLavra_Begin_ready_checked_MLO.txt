Äigee Lavrâ 1 : ¶
Pasevyeppee keesi 

Povdim ¶

“Äigee, tunjin lii puáttám reivâ”,  enni huikká orroomvisteest ko Äigee juávdá pááikán škoovlâst. Majemuš škovlâpeivi ovdil kesiluámu lii nuuhâm, já Äigee lii eidu smiettâmin, magarin keesi šodâččij. ¶
Orroomvisteest enni keigee sunjin stuorrâ ränis kooveert. "Äigee Lavrâ" lii toos čaallum stuorrâ, ruánzáás puustavijgijn. Mudoi tast ij oinuu mihheen. Ij kiäinunommâ, ige päikkinommâgin lah čaallum kovertân. Äigee jorgeet kooveert, mut ij ton tuáhágin lah čaallum mihheen. ¶
"Iimâš", Äigee juurdâš ko leehâst kooveert já luvâškuát.


Pyeri Äigee ¶
Tun lah ohtâ 24 párnáást miätá Säämi, kote lah puávdejum mii kesisiijdân. Mij algâttep jonsahpeiveehid Pasevyeppest, mii lii Ittáársuolluu taveriddoost. Kesisijdâ pištá ubâ keesi. Tobbeen tij oppâvetteđ ärbivuáválijd tooimâid já pesâvetteđ fáárun merâpiivdon, puásuipaargon já puohlágán eres meccitoimáid.
Jonsahpeiveehid tun moonah Koddesuopâ sieidi luusâ. Tobbeen mun viežâm tuu.
¶
Tiervuođâigijn¶
Ahtoš-Antti 

Kesisiijdâ uárnejeijee ¶



Äigee tiätá, kost Koddesuoppâ lii. Tot lii kyehti penâkkullâm  tavas Kiärunjist, kost sun enijnis oro. Taavaabeln láá tuoddâreh, já tobbeen lii Koddejävri, kost Koddesuoppâ oro jyehimin jäävri kyevti uásán. Koddesuopâst vuod lii stuorrâ keđgisieidi. Äigee lii iällám Koddejäävrist uággumin oovtâst ejijnis. Talle suoi orostáin sieidi kulen. Eeči kuođij mottoom šlaanti sieidi kuuvl já eeđâi, et tot lâi pivdoluho várás. Tastoo sun lasettij meid, et tot lâi tuše puáris tijdâ. ¶
"Tovlááh ulmuuh uskuu, et sieidijn lâi vyeimi, já tondiet sij pasottii sieidijd. Tääl mun toovâm tom tuše suotâsvuođâ tiet", eeči lâi čielgim. ¶
"Mii tietkis lii reeivâid?", enni koijâdist já koskâldut Äigee, kote lii jieijâs jurdui siste.

"Ij, ij tot lah mihheen. Tuš mottoom povdim." ¶

"Povdim? Moos? Já kii puávdee?" enni vuod tiäđuštâl já tuáppee reeivâ. ¶
"Ahtoš-Antti puávdee kesisiijdân. Täst kale lii vissâ kiinii filliimin tuu", enni noskáttist ko lii luuhâm povdim. ¶
"Kii te vuolgât kyehtnubálohihásii tágáráid hommáid, ko ij ubâ lah ¶
olmâ noomâgin čáállám", enni iätá já puštá uáivis. ¶
"Ahtoš-Anttihân oro lemin almaa nommâ, já mun kal halijdâm moonnâđ", Äigee naggiiškuát. Sun sutteet ko enni ij osko reeivâ tuottân. Jonsahpeivihân lii jo oho keččin. Ij Äigest lah tääl mihheen eromâšijd, maid porgâđ, tääl ko škovlâ lii nuuhâm. ¶
"Na nuuvt, muoi kal puávtáččáim vyelgiđ Koddesuopân jonsahpeiveehid. Jiem mun lyešti tuu ohtuu miäcán jiemge vuolgât tuu kesisiijdân omâs ulmui fáárun", enni västid. ¶
Äigee vuállán taan tove ko sun uáiná, et naggim ij iššeed. Mut syele sun smiättá, et tien kesisiijdân sun kale áigu. Enni uážžu veikkâ maid ettâđ, ko Ahtoš-Antti puátá viežžâđ suu.

¶
Koddesuopâ sieidi ¶

Jonsahpeiveehid puátá, já Laavrâ-kyevtis ennijn vyelgiškyettiv ehidist meccimáátkán. Suoi vyeijiv čievrâluodâ tavas Skääiđi oolâ. Tobbeen lii muádi kilomeetter väzzimmätki Koddejáávrán, mii jo šliäđgáá vyeliláá. ¶
"Iimâš, et sun haalijd muu tääbbin teivâđ ige kavpugist", iätá Äigee vielti vuálos väzidijnis. ¶
"Vuoi pärniriäpu", enni povvust. ¶
"Oskoh-uv tun tuođâi, et kiinii puátá tuu viežžâđ? Loppeed, et jieh šlundo, jis tot Ahtoš-Antti ij iđegin." ¶
"Tot tot kal puátá", Äigee nannee. "Tothân lii lopedâm viežžâđ muu." 
¶
Koddejävri lii kuálkki. Riddoost-uv lii joskâd. Tuše keesi vuosmui čuoškâi huurrân kulloo. Äigeekyevtis čokkiv muorâid já cokkiittává tuulâ. Suoi vuoššâv käähvi já passeev maarfijd. Tastoo enni iätá, et sun eelâš jäävri alne uštemin. ¶
”Vejehááh sättih toppiđ”, sun čielgee. ¶

Äigee vuod iätá, et sust láá  eres ääših, já sun tuámit Koddesuopâ sieidi uuccâđ. Ij lah väädis kavnâđ tom. Tot lii smavvâ tiäváá alne sieđgârođo siste. Sieidi lii hirmâd stuorrâ keđgi, mii lii lyeddejum maaŋgâ uásán. Keeđgij kooskâst láá rääigih ruássud tuárrás - motomeh nuuvt stuárráh et olmooš čááhá toi čoođâ čaŋâliđ siisâ. Eeči lâi muštâlâm, et tovlááh ulmuuh monnii sieidi siisâ tom pasottiđ. Jieš sun laavij tuše leggistiđ šlaantijd rääigist siisâ. ¶

Ahtoš-Antti ij lah val puáttám. Äigee juurdâš, et vyerdidijn puáhtá eelliđ keččâmin sieidi siskiipele. Sun njááhá siisâ. Tobbeen lii uáli sevŋâd, mut paijeen lii tegu reeppinräigi, mii luáštá váhá čuovâ keeđgij čoođâ. Já ko čalmeh láá hárjánâm sevŋâdân, te sun uáiná, et sieidi siskiist lii uccâ loonjâš. Stuárráb ciägupähti luávdá loonjâ, nuuvt et čääci ij kuulgâ toho, já loonjii oovtâst láá täävtih já čuárvih. Loonjiist uáinojeh veškišlaantih já kollesuormâseh. 

Äigee čibástâl. Sust lii nuuvt komálâš tobdo, váhá tegu uáivijorgáldâh. Sun keigee kieđâ tävirij kuuvl mut ij vaje toppiđ maiden. Kietâ ij juuvsâ toho. Uáinimettum vyeimi orostit tom.

Äigee čokkáán, mieigâst maŋaskulij nube keeđgi njeigâ já imâštâl. ¶
"Mii imâš paaihijd taatkis lii?
¶
Sun čokkáá sieidi siste mottoom puudâ já smiättá. Sust ain tobdoo uáivijorgáldâh. Sun ij innig vaje keččâđ silbašlaantijd já kollesuormâsijd. Sun čärvee čolmijdis kiddâ, tuállee kieđâidisguin juolgijdis já teddil uáivis iddui vuástá. Sun čokuttâl váháš áigáá näävt já vuáiŋá täsivávt. Sun jaska smiettâmist. Ij sun tieđe, mondiet sun näävt taha, mut fakkist sun čyežžil já luptist kieđâidis almed vuástá. Te sun luŋŋân já kirdel sieidi reepinrääigi čoođâ.

Sieidi paajaabeln uáinoo káránâs, já Äigee kirdá ton kulij. Ko Äigee piäsá toho, te sun pissáán já káránâs sodâstâl suu pirrâ. Tastoo káránâs kirdel tavas, jorgeet já kirdá moddii suu pirrâ. Aaibâs tego tot kočoččij Äigee fáárun.

Äigee stivriiškuát kieđâidiskijn já huámmáš, et sun puáhtá vyelgiđ toho, kuus sun keigee kieđâidis. Sun čuávvul káránâs. 

Liähtu-uv kara. Šiev liävttoin suoi káránâssáin kirdev Muotâväričuuhij paijeel, čuávvuv Ciäguleevi merâriidon. Tobbeen suoi kirdev Kesinjaargâ mield meerân. Kesinjargkeejist olgoláá kuávvájeh suolluuh, já suoi kirdev toho - káránâs ovdiibeln já Äigee suu maajeeld.



Pasevyeppee

Olgoláá eres suolluin, aaibâs tego uccâ tielhuužin, iiđeest omâs suálui. Äigee ij lah kuássin uáinám tom ovdil. Uccâ siemin tiälhuš stuáru jotelávt, já ko suoi aldanškyettiv, Áigee huámmáš, et tast láá sehe juuvah, jäävrih, jeegih ete väričoheh. Sun äddee, et tie, tiehân tot lii tot Ittáársuálui.

Ahtoš-Antti lâi čáállám, et Pasevyeppee lii Ittáár taavaabeln. Káránâs kirdá-uv suolluu paijeel, já Äigee čuávu maajeeld. Mottoom leevist uáinoo iälu. Äigee uáiná áálduid kuátumin já veikkâ mon ennuv ruopsis vuosijd ruottâmin, njuškiistâlmin teikâ ááldu paaldâst vuoiŋâstmin já mielhi njomâmin. Ciäguvaarij nube peln iteh ruánáá kuolbâneh, loddekälleeh já vyeppee. Kyepist láá kárbáh riddoost. Kuolbânist láá maŋgâ lavnjekuáđi, já kuátisiijdâ tuáváábeln uáinojeh päävtih já juovâ. Äävi alne suolluu taavaabeln lii suohis kiäsádâhmiärkká. Mut piäiváš čyevvee suolluu.

Káránâs sodâstâl já luáštádâtškuát vuálos stuorrâ pirjurbâ riggeiguin. Loppâmääđhist tot rámšku suájáidiskijn já siäivu stuorrâ keeđgi oolâ. Äigee viggá meid siäivuđ káránâs paaldân mut ij määti innig stivriđ. Sun tego rottejuvvoo uáinimettumis vuoimijn juovân. Sun pala, et tääl sun kale povčâgit jieijâs já fášku kieđâidisgijn tego káránâs ráámškui suájáigijn. Kuittâggin liähtu ij kiäppán ollágin.

Eskin aaibâs loopâst ko Äigin uáiná eennâm aldanmin hirmos liävttoin, liähtu kiäppánškuát jiešmeidlist, já sun siäivu timásávt keđgij kooskân. Sun tobdá oppeet uáivijorgálduv já čokkáán. Sun piäjá uáivis juolgij kooskân, čärvee čoolmijd kiddâ já teddil idduidis peeljij vuástá. Lieggâ pááru šaavijd roopâ čoođâ, já vaibâseh tobdojeh. Äigee čokkáá näävt váháš áigáá; nahareh rottejeh.
 ¶
"Vuoi kaavhâd maggaar peinijâš", sun juurdâš naharij siste. Sun morráán já lii siämmást aaibâs kocemin. Sun ij lah innig juovâst ohtuu. Keeđgij já toŋŋâsij kooskân lii iđestâm kiinii äijihijd. ¶
"Pyeri peivi", iätá äijih. "Mun lam Ahtoš-Antti."¶
"Tt.. tiervâ", Äigee västid, keigee kieđâs já kuoskât Aanti kieđâ. Äijih västid: - Tiervâ tiervâ, čarviihánnáá Äigee kieđâ.¶
"Láán-uv muoi vyelgimin Pasevyeppei", koijâdist Äigee. Sun kiäččá pirrâsis já äddee, et sun ij lah innig Koddesuopâst. Sunhân čokkáá mottoom juovâst keđgij kooskâst. Mut sun ij lah innig sieidi siste. Ige mudoigin luándu muštoot Suoppâjäävri morrâst. ¶

"Muoi láán jo tääbbin", västid Ahtoš-Antti já čuujoot vuálus piäiváá vuástá. ¶
"Tiedot tyebbin lii Pasevyeppee. Tun jieh lah nievdâm. Tun lah tuođâi kirdám." ¶

Pištá mottoom áigáá ovdilgo Äigee äddee olmânáál. Tastoo sun kiäččá imâštâllee čolmijguin Ahtoš-Aantin. Taat ij lah pyeidi ige seggi. Ij puáris ige nuorâ. Sust láá tevkis njävileh. Sust láá pajalist šišnepihtâseh. Šišnekammuuh, šišnepuuvsah, šišnemááccuh já šišnekappeer. Puáhánjist hiäŋgájeh stuorrânijbe, uccâniijbáš já kukse. Ko Äigee kiäččá jieijâs, sun huámmáš, et sun še lii siämmáánáál kárvudâttâm. ¶

"Mii te taat lii paaihijd já mii munjin lii tábáhtum?" ¶
"Taat lii mii kesisijdâ, já tun lah kárvudâttâm uáli vuohâsávt nuuvt et oroh keesi tääbbin. Mun muštâlâm eenâb ko tun lah iärásijgijn teivâm", västid Ahtoš-Antti. ¶

Suoi väzziv kuolbân mield kuátisiijdân. Ij ohtâgin eres olmooš oinuu. ¶
" Motomeh láá meerâ alne uággumin. Ege puohah lah vala puáttám", Ahtoš-Antti čielgist, veik Äigee ij lah koijâdâm, kost puohah láá.
 ¶
Ahtoš-Antti čaittâl mottoom stuorrâ kuáđi já iätá, et tot lii Äigee kesipäikki. Toho suoi čaŋâlává. Siste lii liegâs já sevŋâd. Tuulâst iä lah pááccám eres ko čiiđah. Motomeh láá uáđimin čižetluáidust, já Äigee čokkáán nube luáidun. Tullâsaajeest lii pääti, mast Ahtoš-Antti kuáivu kyelipittáid Äigei.
 ¶
"Puurâ taam já juuvâ liemâ oolâ. Te nahareh forgâ rottejeh." ¶
"Koolgâm-uv mun juuhâđ kyeliliemâ?" Äigee imâštâl. Juurdâ-uv tast vyevsit suu. ¶
"Juuvâ peri. Tothân lii sehe tiervâslâš et njaalgâ", Ahtoš-Antti čielgee. ¶
Äigee juuleest poččâ mieláin, já iimâš já komme. Tot lii njäälgis. Sun njielâst kyelipittáid já juhá eenâb liemâ. Ko čuávji lii tievâ já roppâ lieggânâm, te fakkist sun huámmáš koijâdistiđ. ¶
"Maht áármu náál mun puohtim kirdeđ teehin?"
Ahtoš-Antti smiättá váhá jeđe koijâdist: "Muštáh-uv, maht tun teivih teehin?"
 ¶
"Mun čuovvum káránâs. Tot kiirdij ovdiibeln já mun tuállejim ton maajeeld." ¶
"Hm, humm", Ahtoš-Antti himettist. "Na maht te káránâs huámášij teehin kirdeđ?" ¶
"Jiem tieđe. Mun jiem addii, maht mun puohtim ááimust kirdeđ." ¶
"Na. Mun eeđâm tommit tääl, et mun išedim tuu, mut iänááš pargo ¶
tun porgih jieš. Itten tun uážuh vástádâs jieijâd koččâmâššáid. Keččâl uáđđiđ tääl", Ahtoš-Antti avžut.
 ¶
Äigee viällán tyelji oolâ, rottee savzânäähki jieijâs oolâ já imâštâl kuhháá. Sun ij lah paaloost, mut sun nuuvt čuuvtij imâštâl, maggaar päikki taat lii já tom-uv, maggaar olmooš Ahtos-Antti lii. ¶Lii-uv sun ollágin táválâš olmooš?

"Peri enni ličij tääbbin“, sun fakkist juurdâš. ¶
"Maidsun enni smiättá tääl, ko mun lam vuálgám Pasevyeppei eđâhánnáá maiden. 

Liijká sun nohháád uáli jotelávt. Naharist sun feeree kirdemmääđhi uđđâsist já káátá ko kuođij eeni jävrriidon. 


¶
Eres párnááh ¶

Ko Äigee koccáá, sun kiäččá njuolgist čapis čolmijd. Suu paaldâst čokkáá kiinii nieidâid já moijáá sunjin. ¶
"Tirv" , iätá nieidâ. Tast láá aaibâs čapis čalmeh já kuhes čapis vuoptah. Äigee čokkáán já ruvvee čolmijdis. Ij taarbâš poollâđ. Nieidâ lii vala ucceeb ko sun. ¶
"Tiervâ", Äigee iätá já tiervât nieidâ. ¶
