
"Tirv," nieidâ iätá vala nube kerd. 
"Mun nemm li Tást.
Goht don nemm li?" 
	Aalgâst Äigee ij ibbeerd maiden. 
Sun tuše kávkká njuolgist nieidâ čolmijd. 
Čuávjist vuod lii aaibâs komálâš tobdo - tego sun polâččij, veik sun tiätá, et ij taarbâš poollâđ. 

"Tást," nieidâ iätá oppeet. 
"Mun nemm li Tást. 
Ja don?” 
Jáá, tot iätá jieijâs noomâ já koijâd muu noomâ, Äigee hoksáá, kalgâl čudduu já iätá: "Äigee, Äigee Lavri."
"Ij lah iimâš jis jieh addii. 
Tást puátá Kuáládâhnjaargâst já sárnu kieldâsämikielâ," kulloo uksâkooskâst. 
Äigee jorgeet já uáiná Ahtoš-Aanti čaaŋŋâlmin kuátán. 
Suu fáárust lii ruopsisvuoptâg kandâ, kote lii suullân siämmáá styeres ko Äigee.
"Tot lii Biernie.
Biernie, tuoh skuuŋkâkyevtis lává Äigee já Tást.
Iäráseh láá ain uáđimin. 
Äigee, Biernien ličij saje tuu paaldâst. 
Adelist sunjin purrâmuš.
Mun iälám viežžâmin čääsi juuvviist", Ahtoš-Antti pahudist jeđe láppoo uksârääigi. 
"Biernie", Äigee tiäđuštâl. 
"Kost kuávlust tungis puáđáh?" 
Aalgâst Biernie ij oro addiimin suu.
Esken ko Äigee koijâdâlškuát ruotâkielân, te Biernie muáđuh šiärrááškyeteh. 
"Mun lam maadâsämmilâš, mun puáđám Snoasast" sun västid tárukielân. 

"Mun vuod lam Kiärunist," Äigee muštâl uđđâ skippáársis. 
"Tuu-uvgs meid puávdejii kesisiijdân?" Biernie koijâd. 
"Naa, mut mun poottim jo jieht ehidist, já Tást lii vissâ iho puáttám," Äigee čielgee.

"Moonnih-uv tun-uv mottoom siijdân jotteem vyerdiđ?" koijâdist Biernie. 
Äigee muštâl mäđhistis, já nuuvt te čiälgá, et Biernie lii siämmáánáál jottáám. 
Mut sust lii lamaš kuhheeb mätki já aalgâst stuárráábeh vädisvuođah. 
"Kiäinupargeeh lijjii pilledâm muu sieidi ko sij kiđđuv huksejii uđđâ kiäinu.
Juurdâš. 
Toh lijjii kiävttám sieidi teevdân. 
Aaibâs taarbâšmettumávt kale. 
Ij tot ovdil lam oovdâst, ijge tot lam ennust moossân ävkkin togo, kogo sij lijjii sirdám tom. 
Mun ubâ iijâ uuccim sieidi ovdilgo huámmášim tom kiäinuroobdâst. 
Mun lijjim vaibâm já čokánim sieidi luusâ vuoiŋâstiđ. 
Te fakkist luptânškuottim já kirdeškuottim káránâs maajeeld tavas.” 
"Mon komálâš. 
Maht te káránâs tieđij kuus kirdeliđ?" imâštâl Äigee oppeet. 
"Mut kulâ. Maht te tun lah tieggáár noomâ finnim?
Biernie ij lah mihheen táválâš noomâid." 
Biernie povvust. 
"Ij lahgin. 
Enni halijdij kästiđ muu Bjørnin. 
Mut eeči vuod vaađâi, et must koolgâi leđe sämikiel nommâ. 
Já nuuvt suoi šoodáin kästiđ muu Biernien, mii meerhâš kuobžâ maadâsämikielân." 
Ton puudâ ko Biernie-kyevtis Äigein lává savâstâllâm já uápásmuuškuáttám, láá kulmâ párnáá koccááškuáttám nube luáidust. 
Sij láá kyehti nieidâ já ohtâ kandâ. 
Ij Äigee täälgin addii maiden, ko sij sárnuškyetih koskânis. 
Kuláhân sun kal, et sij sárnuh suomâkielâ, mut tom sun ij määti. 
"Kiähkis tij leppeđ?
Sárnuvetteđ-uv tij sämikielâ?" Äigee koijâdist já kiäččá sii. Nubbe nieidâ västid, et sun sárnu.