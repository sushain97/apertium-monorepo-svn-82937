
"Tirv," iätá nieidâ ohtii val.
"Mun nemm li Tást.
Goht tun nemm li?"

	Áigin ij addii vistig maiden.
Tuše kávkká njuolgist nieidâ čolmijd.
Čuávjist lii vuod aaibâs komálâš tobdo, tegu sun pala veikkâ tiätá, et ij taarbâš poollâđ.

"Tást," iätá nieidâ oppeet.
"Mun nemm li Tást.
Ja don?” 

Jáá, tot muštâl jieijâs noomâ já koijâd muu, huámmáš Áigin, seelvât čudduu já iätá: "Áigin, Áigin Lavri."

"Ij lah iimâš, jis jieh addii.
Tást lii Kuáládâhnjaargâst meddâl já sárnu kieldâsämikielâ," kulloo uksânjäälmist.
Áigin jorgeet já uáiná Áhtoš-Ande čaaŋŋâlmin kuátán.
Suu fáárust lii ruopsisvuoptâg kandâ, kote lii suulân siämmáá styeres ko Áigin.
"Tot lii Biernie.
Biernie, tuoh skuŋkkâkyevtis lává Áigin já Tást.
Iäráseh láá ain uáđimin.
Biernien ličij saje tuu paaldâst, Áigin.
Adelist sunjin purrâmuš.
Mun iälám viežžâmin čääsi juuvvâiist," iätá Áhtoš-Ande já vuod lappust uksârääigist.
"Biernie", tiäđuštâl Áigin.
"Kostba tun lah meddâl."

Aalgâst Biernie ij oro addiimin suu.
Esken ko koijâdâlškuát ruotâkielân, te Biernie muáđuh čuovâškyeteh.
"Mun lam maadâsämmilâš Snoasast meddâl," västid tárukielân.

"Mun lam vuod Kiärunist meddâl," muštâl Áigin uđđâ skippáársis.
"Tuu meid puávdejii kesisiijdân?" koijâd Biernie.
"Joo, mut mun poottim jo jieht ehidist, já Tást lii vissâ iho juovdâm,"

čielgee Áigin.
"Moonnih-uv tun meid mottoom siijdân sáátu vyerdiđ?" koijâdist Biernie.
Áigin muštâl mäđhistis já suái huámášává, et Biernie lii siämmáánáál jottáám.
Mut sust lii lamaš kuhheeb mätki já aalgâst stuárráábeh vädisvuođah.
"Maađijpargeeh lijjii pilledâm muu sieidi ko kiđđuv rahtii uđđâ maađij.
Juurdâš.
Lijjii kiävttám sieidi tievâdâssân.
Aaibâš tušij tiet val.
Ij lamaš ovdil oovdâst, ijge masa moossân ävkkin tobbeen kuus lijjii sirdám tom.
Iijâ uuccim sieidi ovdilgo aiccim maađijroobdâst.
Lijjim vaibâm já čokánim sieidi luusâ vuoiŋâstiđ.
Te fakkist luptânškuottim já kirdeškuottim káránâs maajeeld tavas.”

"Mon komálâš.
Mahtba káránâs tieđij kuus kirdeliđ?" imâštâl Áigin oppeet.
"Mut kuulâ meid, mahtba tun lah tieggáár noomâ uážžum.
Biernie ij lah mihheen táválâš noomâid."

Biernie povvâst.
"Ij lahgin.
Enni halijdij kästiđ muu Bjørnân.
Mut eeči vuod vaađâi, et must lii sämikiel nommâ.
Já nuuvt šoodáin kästiđ muu Biernien, mii meerhâš kuobžâ maadâsämikielân."

Ton puudâ ko Biernie kyevtis Áigináin lává savâstâlmin já uápásmin, láá kulmâ párnáá lihâdškuáttám nube luáidust.
Láá kyehti nieidâ já ohtâ kandâ.
Ij täälgin addii Áigin maiden ko sárnuškyeteh koskânis.
Kuláhân kal et sárnuh suomâkielâ, mut tom ij sun määti.
"Kiähba tij leppeđ.
Sárnuvetteđ-uv sämikielâ," koijâd Áigin já kiäččá sii kulij.
	Nubbe nieidâ västid, et sun sárnu.

	"Mun lam Sunná, kandâ lii Heammu já tuot nieidâ lii Tánnjá.
Tánnjá sárnu anarâškielâ, mut Heammu ij määti sämikielâ.
Muoi Tánjáin sárnoon nuuvt jieškote-uvlágán kielâid, et iän addiittâl eres ko suomâkielân.”

"Mahtba tast kiävá," juurdâš Áigin.
"Mun ááigum leđe keesi oovtâst sunnuiguin já sárnudâm tuše kuovttijn já suoi val iävá sáárnud koskânis."

Ovdilgo kiergân šlundoškyettiđ, te lekkâs uksâ já Áhtoš-Ande máccá kuátán.
Sust láá čäciliteh kuohtuin kieđâin, já mooŋijbeln čuávu puáris ákku.
Ákku lii ucce já juurbâs.
Kieđâst val šišnesekkâ.

"Tuo lii muu enni – Ánná – sun meid áigu orroođ tääbbin oovtâst miiguin," muštâl Áhtoš-Ande.
Sun kuáđá liitijd uuksâ paaldân já njááhá Biernie, Áigin já Tást lappâd.
Kuáđi siskemuu uásán -puášun - sun čokkáán.
Ákku iälá libžon tiervâtmin Áigin-kuáhtás já Tást-nieidii uálgis luáidust.
“Tiervâ” sun iätá jyehi áinoo párnážân já kuoskât párnáá kieđâ jieijâs uálgis kieđáin.
Čižet kieđáin sun njávká párnáá uálgátuáivi.
Tastoo ákku lávkkul lašmâdávt nube luáidu párnái luusâ, ooroost juáhháá kulen já tiervât.
Te sun-uv mana idduidis ool puášun, luáštá šišnelaavhâ jieijâs paaldân, pušteest motomijd riisijd meddâl tyeljist ovdil ko čokkáán ruossâlâs juolgijguin.

	
Ánná-ákku purgá šišneseehâ já rottee tobbeen muorâraami.
Áigin lii tuše museost uáinám taggaar.

"Nuáidirumbu," sun hiämáásk.
Sun piäjá kieđâ njäälmi oovdân tegu sun ličij maidnii puástud ettâm, ko kulá jieijâs jienâ.
 
"Nuáidirumbun tot kal kočoduvvoo, mut mij kevttip iärrás já pyereeb sääni – kovádâs," čielgee Áhtoš-Ande vyeligâš jienáin.

"Tääl kovádâs kalga išediđ mii.
Mij ep sáárnu olmânáál tääbbin.
Tondiet muoi Ánná-áhhoin áigoon toohâđ maidnii nuuvt et iberdep olmânáál."

Ánná-ákku loptee nuáidiruumbu čižet kieđáin alme vuástá.
Uálgiskieđâst lii mottoom tähtipittá.
Tot lii kyevtpiälásii veeččir hámásâš.
Áigin lii tom meid uáinám museost.
Ánná-ákku terpâškuát.
Sun juáigá vyeligis jienáin já suuvvâd ovdâs maŋas äigipuudâ.
Te jaska terppâmist já keigee nuáidiruumbu puášu paijeel Áhtoš-Aanden.
Áhtoš-Ande tuáppee tom uálgis kieđáin já návt suoi kuohtuuh tolliv nuáidiruumbust kiddâ jávuttáá.
Párnááh keččih tábáhtus joskâd.
Áhtoš-Ande kiäččá Tást já keigee čižet kieđâ sunjin.
Ánná-ákku tuáppee Heammu čižet kieđâ jieijâs uálgis kieđáin.
"Porgâđ puohah siämmáá ko mij.
Tuáppejop kyeimi kuoimijdân kieđâ.
Ko mij puohah čokkáp kietâluvâi já toohâp riggee, te puátá kovádâs vyeimi puohháid," čielgee Áhtoš-Ande vyeligis, noonâ jienáin.
Áigin jurgâl Áhtoš-Ande koččom ruotâkielân Biernien, já Sunná jurgâl suomâkielân jieijâs skipáráid.
Tánnjá já Biernie sirduv nuuvt, et olleev luáidust luáidun, já te sij čokkájeh puohah kietâluvâi aarrân pirrâ.
Áhtoš-Ande já Ánná-ákku pieijâv čoolmijd kiddâ, mieigâstává maŋaskulij já vuoiŋâv lussâdubboht tegu jo liččijn uáđimin.
Áigin kiäččá vist Biernie já talle Tást.
Nieidâ čapis čalmeh kiđordeh sunjin äigipuudâ.
Te Tást meid piejá čoolmijd kiddâ já Áigin toommâl toohâđ siämmáánáál.
Oppeet lii tegu Áigin niävdáččij.
Sun ij lah uáđimin, ijge lah olmânáál kocemingin.
Sun kulá ennuv jienâid, mut ij addii oovtâgin.
Te lii tegu puoh jienah siähániččij ohtân täsivis šuvânin.
Puoh suddeh oohtân, já sun jottáá kuusnii.
Fakkist sun kulá čielgâsávt et iättoo.
"Koccáđ, koccáđ.
Tääl leppeđ tuárvi nievdâm." Sun tobdá jienâ.
Tot lii Ánná-ááhu linnâ jienâ.
Sun culidij sunjin.
 
Áhtoš-Ande já Ánná-ákku lyeštiv párnái kieđâid.
Áhtoš-Ande luáštá nuáidiruumbu.
Ánná-ákku loptee tom ááimun, notká tom oppeet maasâd šišneseekân já piäjá šišneseehâ puášun stuorrâ kisto tuáhá.
"Keččâliđ tääl sárnuđ," koččo ÁhtošAnde.
"Vuoi kaavhâd, mii lii tábáhtum.
Tääl mun äddejim tuu", iätá Tást.
"Mun meid," imâštâl Biernie.
"Já mun addiim tunnuu veikkâ sárnuvettee jieijâd sämikielâid," iiloosm Áigin veikkâ sun-uv lii uáli hirmástum.

Sun huámmáš jieijâs ain tolâmin sehe Biernie já Tást kieđâ, lyeštil já koijâd Tástist: "Maid tuu nommâ meerhâš."

"Tást lii täsni.
Must láá kulmâ stuorrâviiljâ já ko mun šoddim, eeđâi

eeči tállán, et tääl lii Tást puáttám enâmân, já nuuvt sij láá kočodškuáttám muu Tástin.
Nabai tuu nommâ?"

"Jiem mun tieđe tom merhâšume, mut mun tiäđám mast tot puátá.
Eeči kaavnâi noomâ puáris kirkkokirjeest.
Suu madârmadâräijih nommâ lâi Áigin.
Kirkkokirjeest sun lâi nomâttum ko kiäldádâđâi kästimist já pisoi pähinin.
Tanen eeči halijdij kästiđ muu äijih käimin."

Biernie lii oppeet sárnuškuáttám Tánjá-kuáhtásáin já Heammu Ánná-áhhoin.
"Oinim et tist lijjii sárnudemvädisvuođah.
Tääl lep čuávdám tom ääši, já tij leppeđ uáinám maggaar vyeimi kovádâsâst lii.
Elleđ kuássin eeppid ton vyeimi," rävvee Áhtoš-Ande.
Suu jienâ lii lines já rávhálâš.
Mut puoh párnááh jaskodeh ko sun sárnuškuát, já keččih sunjin tuođâlij čolmijguin.
Ánná-ákku mälistškuát.
Tot vuášá moonijd já teejâ iiđeedpittán.
Toos lasseen fáálá koškekyele.
"Mij lep šiäštám majemuid kááirumoonijd tijjân.
Tääl láá kááiruh joskâm monniimist já maneh láá čivgân.
Mut onne láá val vorâs kááirumaneh, já loddepäävtist já čerrihkälleest pyehtip val oho čuággiđ skiäru- já čierrihmoonijd.
Uáináh taan keesi ep šoodâ puurrâđ maiden eres ko luándu heerskuid.
Mist lii koškepiärgu já koškeskyeli, meerâst láá puohlágán heerskuh já evvispuásui-uv lii finnimist ko iälu sirdá täbbiláá.
Biernie.
Ellee tuoi Tánjáin olgon viežžâmin čuurmâ tievâ skieri loostâid," Ánná-ákku táttu.
Skieri loostâid.
Maid immâšijd toiguin," Biernie koijâd.
"Munhân lam teejâ vuošâmin.
Ij mihheen nuuvt njaalgâ ko voorâs skierrilostâteejâ," čielgiist Ánná-ákku.
Suoi lappuv äigipuudâ olgon.
Ánná-ákku čuujoot tuše čäcikiämnán ko maccâv já suoi kuorriv kieđâid toho.
 Ko teejâ lii havdum, leškee sun teejâ párnái polloid, já sij ferttejeh tubdâstiđ, et skierriteejâ  lii maailm njálgásumos teejâ.
Veikkâ kááirumoonijn lii korrâ smakkâ, te láá njálgáh oovtâst koškeskuolijn já puohah poreh kalas.
"Tääl ij lah eres ko vyelgip iärásijd teivâđ,” iätá Áhtoš-Ande já čyežžil.
"Jáá nuuvt iäráseh," smiättá Áigin.
"Teehinhân láá povdim 24 párnážid já tääbbin ep lah ko kuuđâs.
Mahtsun toh eres párnááhkis láá?"
 
Väljejum párnááh

Áigin ij taarbâš vyerdiđ kuhháá ovdilgo tiäivá eres párnáid.
Koođij kooskâst lii ávus saje kuolbânist tegu luándulâš šiljo.
Tobbeen láá jo motomeh párnááh já rävisulmuuh čokkânâm já lase láá puátimin.
Áigin kiäččá tárkká puohâid.
Sun oro tubdâmin mottoom kaandâ, mut ij kiergân väldiđ čielgâs.
Mudoi sun ij tuubdâ vissâ iärásijd, mut ijhân sun tuubdâgin nuuvt ennuv párnáid eres kuávluin.
Tuše jieijâs škovlâskipárijd, já motomijd huolhijd, kiäh ääsih mäddin.
	Motomeh párnááh láá kuhebeh ko iäráseh.
Láá  motomeh kuovgisvuoptâgeh, iäráseh láá tevgisvorâheh.
Puohah oroh lemin suulân siämmáá puáráseh.
Rävisulmuuh koččoh párnáid puáttiđ čuážžuđ paldluvâi siiguin.
Te sij sirdojeh, nuuvt et oppeet taheh riggee.
Ton maŋa Áhtoš-Ande táttu puohâid oovtâi mield väzziđ riggee siisâ.
Aalgâst kalga ettâđ noomâ já muštâliđ kost lii meddâl.
Talle kalga väzziđ pirrâ já tiervâttiđ jyehi áinoo párnáá já rävisulmuu.
Áhtoš-Ande jieš muštâl tuše jieijâs noomâ já et sun lii Kesisiijdâ ovdâolmooš.
Ko lii tiervâttâm puohâid, Áhtoš-Ande koččo Áigin moonnâđ muštâliđ alnees.

Áigin jyelgih njyerih, sun lii oppeet finniđ uáivijorgálduv já njälmi lii aaibâs koškes.
Ko vázzá riggee kuávdážân, te jyelgih illá kyeddih suu.
Sun ij tieđe, maht sun puáhtá nahciđ ettâđ noomâs já muštâliđ jieijâs pirrâ.
Ij sun osko, ete uážžu jienâ olgos koške čudârääigist.
Te sun fakkist kulá jienâ.
Tot lii puáris äijih jienâ.
Ij mihheen omâs äijihijd, mut Áigin jieijâs äijih, eeji eeči.
Čielgâ jienâ kulloo tegu äijih jienâ veikkâ äijih áigáá jo lii jáámmám.
Mut kuittâg ij lah eidu tegu äijih nuuvtko Áigin muštá suu.

”Tot oro tegu äijih ličij nuorâsmâm,” smiättá Áigin já hilgo jurduu aaibâs jollân.
Mut äijih tiätu lii aaibâs čielgâs.
"Jieh koolgâ masten poollâđ.
Áinoo mast olmooš taarbâš poollâđ, lii palo," äijih jienâ eeđâi.
Oro tegu niinii luovâničij raddeest.
Uáivijorgâldâh láppoo já jyelgih pisáneh rievtis soojijd.
Sun jorgeet, kiäččá Biernie já Tást já moijáá.
"Mun lam Áigin Lavri Kiärunist meddâl.
Lam 12 ihheed."

Te sun väzzil maasâd.
Tiervât vist jyehi áinoo omâs sijdâkyeimi já loopâst jieijâs kuátiskipárijd.

Talle ko puohah láá tánávt tiervâttâm puoh sijâkuoimijd, läävhist Áhtoš-Ande siijvost riggee siisâ.
Sun čáittá kieđâiguin et puohah kalgeh sirduđ nuuvt et uáinih suu.
Ko láá uážžum sehe párnáid já rävisulmuid toohâđ peliriggee, te sárnudškuát Áhtoš-Ande.
Suu vyeligis jienâ lii muttum.
Sun sárnu čielgâ, pastelis jienáin.
"Tij imâštâlvetteđ vissásávt mii lii taat kuátisiijdâid, já mane mij lep povdim tii teehin.
Mun ááigum muštâliđ.
	Mij rävisulmuuh tääbbin lep Säämi eennâm majemuuh nuáidih.
Tegu tij, te mij-uv puáttip jieškote kuávluin Sämieennâm.
Tääbbin mij áigup máttááttiđ tijjân puoh, maid nuáidi kalga mättiđ.
Lii uáli ennuv, epge ubâ kiergângin oovtâ keesis.
Tij leppeđ kuullâm, et nuáidih láppojii talle ko vuolgâttâssärnideijeeh puohtii ristâosko Sáámán 1600- já 1700-lovvoost.
Ulmuuh oskoh, et sáttá säämi osko leđe iällám kuhheeb Ruošâ peln, mut tobbeen meid lii maka lappum 1900-lovo aalgâ keččin.
Taat lii tot almolâš historjá, já mij tiptep iärásij oskođ toos.
Mut mij, kiäh lep teehin čokkânâm, tiettip eres tuotâvuođâ, já tom mij áigup máttááttiđ tijjân.
Vuolâgttâssärnideijeeh váinudii nooidijd.
Viehârâš sij páguttii maaŋgâid adeliđ meddâl kovádâsâid já joskâđ Säämi oskoin.
Ennuv nooidijd kuddii-uv, poldii tuulâst.
Lâi nuuvt varâlâš tubdâstiđ jieijâs osko, et mii maddâreh joskii muštâlmist aašijn iärásáid.
Mut sij jotkii oskomist, já sij máttááttii jieijâs máátuid tuše väljejum ulmuid.
Nuuvt keevâi et muu äijih máttááttij muu eeni nuáiduđ já muu enni vuod muu.
Ääigi mield láá pááccám uccáá olmâ nuáidih.
Láá ain motomeh, kiäh iä lah tääbbin, mut iä lah maaŋgâs.
Maŋgâseh iä lah kavnâm olssis maajeeldpuátteid.
Tanen mij lep valjim uđđâ vyevi.
Mij lep povdim tii teehin vâi mij peessâp máttááttiđ jieččân máátuid tijjân, já vâi tij pesâvetteđ uápásmuđ kyeimi kuoimijdasâd.
Puáhtá leđe väädis addiđ tom, mut tij leppeđ väljejum šoddâđ jieijâd aalmug vuoiŋâlâš hovdân.
Tist lii lusis pargo vyerdimin, mut meiddei kuhes já riges eellim.
Taat keesi já puoh maid oppâvetteđ tääbbin šadda meridiđ tii eellimpálgá puátteevuođâ.
Jis ohtâgin haalijd kiäsádâttâđ já vyelgiđ pááikán, te tot lii máhđulâš.
Talle sun koccáá itten pääihist já Pasevyeppee já Ittáársuálui iä lah eres ko peellin vájáldum naver.
Täst ij lah mihheen pááguid. Jis ohtâgin tobdá, et sun ij vaje taan pargo, ijge haalijd tággáár stuorrâ nuáđi, te lii olmânáál kyeđđiđ mii tääl.
	
Áigin kuldâl ávus njolmijn já jurbâ čolmijguin.
Sun tobdá maht sehe koolmâs já liegâs kulloo roopâst siämmáá ääigi.
Pááikán sun ij haalijd.
Mut maht lii taat máhđulâš? Maht lii Pasevyeppee máhđulâš, maht lâi kirdemmätki máhđulâš? Maht lii máhđulâš, et kávnojeh ulmuuh tegu Áhtoš-Ande, Ánná-ákku já puoh taah eres nuáidih? Áigin juurdij et sun vuolgij kesisiijdân, já te lii karttâm nuáidiškoovlân.
Mondiet láá eidu suu valjim?
Lii tegu Áhtoš-Ande ličij kuullâm suu koččâmâš, ko sun álgá tääl čielgiđ valjiimijd.
"Mij lep kiävttám ennuv ääigi tii kavnâmân.
Toi Säämi kuávluin, kost iä lah innig  nuáidih, láá kuorrâm majemui nooidij luodâdi já kavnâm sii maajeeldpuátteid.
Tun Áigin muštâlih eidu kuáđist, et tun lah madârmadâräijih käimi, kote ij vuálánâm kastuđ.
Tun lah arbim suu naavcâid, sun lii tuu fáárust tääl já tun koolgah juátkiđ suu pargo.
Jieht.
Talle ko poottih teehin, kirdim mun tuu ovdiibeln.
Mun lijjim tot káránâs, mii čaaitij kiäinu.
Tun čuovvuh muu já taiđih teehin.
Mut jis tust iä liččii lam rievtis naavcah, te jieh liččii kuássin killám määđhi, veikkâ mon kievrâ mun liččim.
Biernie.
Tii kuávlust ellii ain muáddi nuáidid kidâ 1900-lovo koskâmuudon.
Ohtâ lii val pááccám, mut sun lii nuuvt puáris et ij vaijaam puáttiđ teehin.
Čohčuv koolgah eelliđ suu kulen já talle sun máttát tunjin jieijâs eromâš máátu.

Tást.
Tun tiäđáh jo kii lii táttum tuu vyelgiđ teehin.
Tuu kuáskist iä lah alnestis párnááh, kiäh puávtáččii väldiđ paijaalsis suu pargo.
Kuáski ij pyevti máttááttiđ tunjin puoh, maid koolgah mättiđ.
Suu uápisteijee jaamij ovdilgo kiergânij máttááttiđ puoh máátuid kuáskásâd já nuuvt sun lii siämmáá tiileest ko maaŋgah eres nuáidiamnâseh.
Sij mättih tuše uási mii oskoost já mii čeppivuođâst.
Epgin mij kiäh lep tääbbin, mááti puoh, mut oovtâst mist láá noonâ naavcah já mij áigup ääigi mield máttááttiđ tijjân puoh, maid mij mättip."

	

Áhtoš-Ande poosod já ooroost äigipuudân smiettâđ.
Sun kiäččá kuldâleijeid.
Kuolbânist láá puoh ulmuuh joskâd.
Tuše lodeh loddepäävtist kullojeh.
Áhtoš-Ande vuáiŋá čieŋâlávt já áigu juátkiđ, ko mottoom nieidâ koskâldit suu.
	"Nabai mun?” sun huikká suttoost.
”Mun addiim manen taah eres párnááh láá tääbbin.
Mut mane leppeđ muu povdim teehin? Mun jiem lah ubâ sämmilâšgin."

	Puohah keččih nieidâ.
Suu čalmeh láá suttâm.
Njälmi lii tegu njuálgu säärgis, já muáđuh láá ruopsâdeh.
	"Iselin Janette Olsen.
Ama nuuvt, tot lii tuu nommâ?" koijâd Áhtoš-Ande vyeligávt.
Sun moijáá ustevlávt nieidân.
"Iselin Janette," sovkkâl Biernie Áiginân.
"Tot kal ferttee leđe sämmilâš.
Ij ohtâgin taažâ liččii kástám párnáá tággáár noomâin."

	Áigin noskáát vahâgist ko nieidâ iätá noomâs.
Áhtoš-Ande ij oro kulâmingin kaandâkuáhtá hiärvástâllâm já čielgiist linnâ jienáin.
"Tun lah meddâl Ávanuorrist já lah vissásávt kuullâm ennuv jieijâd maddârijn, kiäh pottii mäddin.
Mut tiäđáh-uv kii tuu ákku, iäččád enni, lâi?"

	"Tiäđám.
Tot lâi Saallâmist meddâl.
Tot lii sieivâ tažâlâš kuálástemsijdâ Uárji-Finnmark riddoost.
Ákku lii muštâlâm ennuv tast.
Sij lijjii 12 uábbid.
Suu eeči lâi kuálásteijee já sist lâi val omâstemtáálu, mon madârákku tipšoi.
Mun jiem osko, et suu maatij sämikielâ."

"Mun tubdim tuu ákku-rohe," iätá Ánná-ákku.
"Sun lâi muu veerdi.
Lâi táválâš sämmilâš já sáárnui čielgâ sämikielâ.
Suu suuvâst láá lamaš maŋgâ kievris nuáidi.
Jieh tun tieđe vala puoh jieijâd madduin."

"Jiem mun lah kuittâg sämmilâš," näggee Iselin Janette vyeligávt já ráávhud.
Áhtoš-Ande juátká särniden.
"Nuáidi sehe lii já ij lah táválâš olmooš.
Mun lam tääbbin taan suollust šoddâm.
Taat lii mii kesipaalgâs já muu viiljâst láá poccuuh tääbbin.
Mun-uv maacâm jyehi keesi suollui.
Mun palvâlâm sieidijd já čokkiim vuoimijd.
Mudoi must lii eres pargo mottoom irâttâsâst, já kiävtám nuáidi vyeimi tuše talle ko uáinám táárbu toos.
Mottoomin tálhudâm ulmuid, motomin iästám tooimâid, moh pyehtih pillediđ sii aalmug oovdâst.
Távjá mun ravviim ulmuid, maid sij kalgeh porgâđ ko eellim oro lemin väädis.
Tij oppâvetteđ taan keesi haldâšiđ naavcâid, moh láá nuuvt korrâseh, et pyehtivetteđ vahâgittiđ ulmuid já pillediđ iärásij eellim, jis kevttivetteđ navcâidâd puástud.
Mij máttááttep tii ennustiđ puátteevuođâ, pyerediđ taavdâid já voovijd, sárnuđ luándu navcâiguin já ravviđ aalmug vädis tiileest.
Taat ij lah älkkee já tij ferttiivetteđ mättiđ iäruttiđ rievtis já puástud.
Kuittâg eppeđ taarbâš poollâđ.
Mii oskoost mij kavnâp vástádâsâid.
Luándust láá ellee vyeimih já taah vyeimih išedeh tii ko eellim oro lemin väädis já nuáđi aalmug stivrejeijen oro lemin meendu lussâd.
Mušteđ et tij leppeđ puohah tääbbin ko tij leppeđ rievtis ulmuuh.
Mii aalmug lii masa pááccám vuoiŋâlâš hovdâttáá .
Puátteevuođâst mist láá uápisteijeeh.
Talle tij leppeđ.”

Áigin tobdá jieijâs feeriimin eellim stuárráámuu puudâ.
Sun njama olssis jyehi sääni, maid Áhtoš-Ande särnid já meerrid mušteđ puoh maid kulá.
Sun ij ááigu pááikán.
Sun ij ubâ smietâgin.
 
Loddepäävtist

"Tääl mij vyelgip moonijd čuággiđ.
Viežžâđ šišnelaavhâid," iätá Áhtoš-Ande ko jyevdih maasâd kuátán.
 Párnááh elâččeh siste já puátih oppeet lavhâiguin olgos.
Áhtoš-Ande iälá ton puudâ šaldelyeveest kuáđi ovdiibeln viežžâmin mottoomlágánijd kuhes soobijd, main lii uccâ haavi keejist.
Ánná-ákku vaazzâš  jo keppâ lavhijguin uárjás.
“Loddepäävtist mij áigup  viežžâđ moonijd,” ÁhtošAnde čielgee pärničurrui ko tomâleh ááhu maŋŋaal.

Kuátisiijdâst vuálgá päälgis uárjás.
Tot njiäjá tiävváást juvâšroogán suohis puájuirođo čoođâ.
Juuvâš uáinoo puátimin väärist já kolgá Pasevyeppei.
"Valasjuuvâš lii juvvii nommâ,” muštâl Ánná-ákku.
"Miiba valas lii?" koijâd Biernie.
Sun ij lah kuássin ovdil kuullâm taggaar sääni.
"Tun lah vissâ olmâ siseennâm kandâ,” moijáá Ánná-ákku.
“Valas lii tegu rávdu mii lii meerâst iällám.
Čivgâkyellin lii luáštám juvvii mield meerân.
 Čuávuváá keesi tot máccá juuvâžân puáidáhin tegu čohčâsarves.
Forgâ toh láá Valasjuvviist vyejâdmin, já mij pyehtip pivdeđ taid já passeeđ taid tuulâst.
To lii nuuvt njäälgis talle et puurah tom mielâstubboht ko luosâ já páldá," Ánná-ákku maainâst.
"Já kääni, hamburiláá já ranskalijd," lasettist Áhtoš-Ande mojonjalmijn.
"Kaavhâd ko láá čuoškah" váidá Tást já faaškâst muáddi čuoskâ meddâl muáđui oovdâst.
Roođoost lii kuálkki já piäiváduvâst láá čuoškah eeleškuáttám.
Mut Ánná-ákku ij adde áármu nieidâriävun.
"Čuoika lii mii ustev tegu puoh eres elleeh.
Tot lii piämmu puoh cissáid moh visârdeh mijjân já riävskáčiivgâin ličij surgâdis tile čuoškâttáá."

Tegu vástádâssân riävská kirdel aaibâš Áigin juolgijn.
Riävská skeikkee já kirdel muáddi meetter.
Áigin suorgân já kačča poođâ oolâ.
Riävská skeikkee uđđâsist eeđeest já kaččâl ovdâskulij pálgá mield.
"Lukkopittá ko jieh tuolmâstâm tyes.
Riävskást lii peesi já lâi moonijd lälimin" Ánná-ákku huámášit já čuujoot roogán, mii lii enâmist Áigin ovdiibeln.
"Tai peeivij čiivgah láá mooninj stuárrum já peesih meddâl peivičuovân.
Forgâ láá roođoost herskuttâlmin čuoškâiguin já tivrijguin."

Párnááh vilpâsteh piäsán.
Tobbeen láá käävci ruškis manneed, main láá ruánáá já čapis tiälhuh.
Tobbeláá luptân riävskáenni oppeet.
Tot kirdá ulmui pirrâ, siäivu toi alda já ruotâst oppeet meddâl, suájá val keesis maajeeld tegu tot ličij lammâšum.
"Tuámmup meddâl," iätá Áhtoš-Ande.
"Riävská pala, et mii pilledep monijdis.
Pááikán monâdijn mij karvep taam saje".
Loddepähtti vuálgá meerâst já lii hirmâd kubduv já ciägus.
Tot juátkoo val eennâmbeln já teehin jyevdih kuátiässeeh tääl – vääri vuálá.
Kukken kejâdijn pähti lii tegu ciägu väriseini, mii mana njuolgist ááimun.
Alda uáiná et väärist láá tievâ rääigih, ildeeh já uccâ päävtih.

Taid raigijd já ildeid láá skiäruh – kááiru ucebeh viljâpeleh já uárbimpeleh - huksim peesijd.
Jyehi saajeest Loddepäävti luptâneh skiäruh ko ulmuuh aldaneh.
Loddemeeri viälgud ááimu, já tuháttij luudij jienah tevdih ááimu.
Áigin illá kulá Áhtoš-Ande ko sun čuujoot kogo sij áiguh kuárŋuđ vielti mield pajas.

"Talle čaŋâlep tuon pähtiräigi čoođâ pajeláá," čielgee Áhtoš-Ande Áiginân, Biernien já Tástin.
Heammu, Sunná já Tánnjá kuárŋuhgis Ánná-ááhu maajeeld váárán aldeláá meerâ.
 
Áigin juurdâš et ij lah eres ko kuárŋuliđ, mut Áhtoš-Ande orostit suu.
"Ovdilgo vuálgáh, ferttiih toohâđ oovtâ ääši.
Mij ferttip táttuđ skiärrumaddârijn love rávhuttuttiđ sii já väldiđ sii moonijd."

"Mii immâšijd skiärrumaadâr lii," imâštâl Sunná.
"Jyehi loddeest já ellest lii jieijâs maadâr.
Maadâr lii sii suojâleijee, tot varjâl jieijâs elleid.
Tot lii sii vuoiŋâ eidu tegu ulmust já jyehi eres luándukápuluvâst lii jieijâs vuoiŋâ," Áhtoš-Ande iätá tuođâlávt.
"Jis ij kunnijât ellee maddâr, te kiävá ulmui hyeneeht.
Sun karoduvvoo.”

Áhtoš-Ande tiptá joskâdvuođâ vaikuttiđ párnáid, te juátká muštâlem:

”Mottoom kandâ laavij eelliđ jävririddoost jieijâs pääihi alda ucâmin keđgivollâsijd.
Sun kaavnâi taid keeđgij kooskâst riddopiällást.
Sun vaaldij taid kiddâ já tuolmâi taid tuše hitruvvuođâ tiet.
Mottoom peeivi ko juovdâi jävririidon, te fakkist iiđij maailm styeremus keđgivollâsâš.
Tot iiđij čäsuáivist styeres tegu vuáŋŋáš já keejâi kaandân stuorrâ, vaijaas čolmijguin.
Kandâ kaččâlij patârâsân, mut keđgivollâsii maadâr vyejeetškuođij suu.
Mielliroobdâ tot kuárŋui kaandâ maajeeld, já čuávulij šiljo rasta.
Kandâ kuulâi tom hámssumin jieijâs juolgij maajeeld termiroobdâst já tuubdâi njuoskâ vuoiŋâ posomin niiskán šiljoost.
Sun kaačâi tuve kuuvl kááijuđ jieijâs jiegâ, já eidutâl te nahcij livkkáđ uksârääigist siisâ já peškâliđ uuvsâ kiddâ jieijâs maajeeld.
Siämmáá čalmerepčâlmist kullui hirmâd peeškâs já tupe tuárgistij ko keđgivollâsii maadâr piäškádij uuvsâ njeigâ.
Ton rääjist kandâ tiiptij keđgivollâsijd eelliđ.

Áhtoš-Ande čuážžu joskâd já kiäččá párnáid mottoom ääigi ovdil ko juátká.
Siämmáánáál kevâččij jis merettud moonij čuággimist.
Naharijn puáđáččij stuorrâ skiärru paldeđ vuávdáás ulmuu, teikkâ tot puáhtá veikkâ uigâdiđ suu meddâl loddepäävtist nuuvt et lammâšuvá.
sallalagaNuuvt lii keevvâm ko olmooš lii lamaš kunneettem já vuávdáá luándukápulijd."

Ko Áhtoš-Ande kiergân muštâlmist te suoi Ánná-áhhoin koččov párnáid puáttiđ čuážžuđ sollâluvâi loddepäävti vuoluubel.
Te juoigâškyettiv.
Áigin uápásmuvá nuotân já hurijdškuát vyeligávt mield.
Ij sun tieđe vissásávt lii-uv sust lope, mut Áhtoš-Ande tuálá čovgâdubboht suu uálgátuáivist já suuvâdškuát nuuvt et puohah čuávuh suu nuotâ.
Te sun josijduvá já ráávhud.
Kiäččá enâmân já iätá vyeligis jienáin: 

"Adeliđ mijjân uási tii riggoduvvâst, já áánnup addâgâs, et toohâp rávhutteemmin tii pääihi." 

Iäráseh kiärdutteh suu saanijd já čuážžuh äigipuudâ aaibâs joskâd.
Te Áhtoš-Ande luáštá párnáid, tuáppee haavi já kuárŋuškuát váárán.

Tást čuávu Áhtoš-Ande keppâsávt.
Talle puáttiv Áigin já Biernie.
Ko láá lovnat meetterid kuárŋum, ooroost Áhtoš-Ande, vuárdá párnáid já čuujoot segis pähti-ildei.
Tobbeen láá skiärrupeesih pald-paldâluvâi.
Motomijn peesijn lii tuše ohtâ mane.
Nuubijn láá kyehti tâi kulmâ.
"Skiärru mannee tuše kulmâ mane.
Ko lii monnim kulmâ, te tiptep mij taid orroođ ko talle sättih jo leđe lälisškuáttám já mane lii čivgân.
Mut jis lii ohtâ teikkâ kyehti mannee, te pyehtip väldiđ.
Talle lii mane ain voorâs, mij pyehtip puurrâđ tom já skiärru mannee oppeet uđđâ moonijd kidâ tassaaš ko tast láá kulmâ mane peesist."

Aldemuš piäsán olá Áigin.
Tobbeen láá kyehti mane.
Váhá ucebeh ko känimaneh.
Biernie tuálá suu kieđâst já Áigin háputtâl taid.
Sun kiäččá vuálus fiärvá.
Čuávji punnjâsâd, uáivi jurâškuát já vuoiŋâm šadda lussâdin.

"Vuoi liebbuš ko lii kuhás vuálus.
Maid jis mun koočâm?" Áigin smiättá, mut sun ij eeđâ maiden.
Áhtoš-Ande kulloo etâmin, et ij koolgâ keččâđ vuálus, jis pala ollâgâsâst.
Čielgâsubbooht kulá Áigin uápis jienâ.
"Jieh tun taarbâš poollâđ iärásist ko paaloost".

Áiginist miinii kiäppu raddeest já sun rottee vuoiŋâ čieŋâlávt.
Sun tuáppee kuohtuid moonijd várugávt  já njááhá maŋaskulij, čyežžil já mojonjalmij čáittá moonijd iärásáid.
Maneh láá lieggâseh ko tuálá taid kieđâst já manekorrâ lii val nuuvt lines.
Ijge koorâs tegu känimoonijn ko jieŋâskaapist viäžžá taid.
Áigin addel nube mane Biernien já nube Tástin.
"Tot kal lii šiev algâ.
Forgâ mist lii purrâmuš," iätá Áhtoš-Ande.
Haavijn sun viäžžá moonijd moh láá tobbeláá já piäjá taid huolâlávt šišneseekân.
Tást huámmáš et šišneseehâ tievâ láá syeinih já Áhtoš-Ande čielgee, ete lii taid nutkâm vâi maneh iä cuovkkân määđhist.
Juátká määđhi pajeláá.
Motomijn soojijn lii nuuvt ciägus et Áhtoš-Ande ferttee išediđ párnáid.
Tyebbin tääbbin sij kävnih uđđâ peesijd jieijâs alda,  já motomijn soojijn ferttee Áhtoš-Ande oppeet háputtâllâđ haavijn moonijd.
Skiäruh stuleh já piškoh.
Motomeh viggeh volliittiđ ulmuid, puohčâleh ááimu čoođâ já jurgâleh muádlov seenti keččin párnái uáivist.
Te paškeh.
”Tääl ij kannat nuollâđ kappeer,” iätá Biernie ko skiäru vielgis poškâ kačča suu kieđâ oolâ.
Sun sikko kieđâ toŋŋâsáid já iäráseh povvâsteh.

Viijmâg ooroost Áhtoš-Ande kubdâ pähti-ildei já čokkáán vyerdiđ párnáid .
Párnááhgis čomesteh suu pirrâ ko jyevdih pajas.

Loddepähti lii piäiváá suoivust, mut Pasevyeppee lii piäiváábeln.
Kuolbânij vuáimáás syeinih ruonijdeh.
Piegâ hiljâ viälgudit čuovjis meerâ.
Kuátisiijdâst láá motomeh párnááh pálustâlmin.
Sij oroh uccen tegu kuuđhah, ko kiäččá ollâgâsâst.
Áigin smiättá et sun ij lah kuássin uáinám maiden nuuvt muččâdijd ko taam suolluu.
Sun viäluttâl já kiäččá luudijd, moh kirdeh paijeen, já poolvâid, moh joteh oles liävttoin lappâd.
Puoh eres luudij paajaabeln sodâstâl merâkuáskim.
Tot ij lihâttâl suájáid ollágin.
Lii tegu tot viällááččij ááimust.
Kuáskim sodâstâl stuorrâ riggee já várdá eennâm já meerâ.
"Tääbbin mun oroččim.
Mun varriim teehin já orom Áhtoš-Ande kulen," juurdâš Áigin.
Iiđeed palo lii aaibâs vájáldum.
Mut ko sun oppeet kiäččá tavas, te oro aiccâmin ränis taampâ almeroobdâst.
Jis sun ličij kuáskim, te ličij toho kirdám já keččâm maggaar käärbis tot lii.
"Tääl mist láá tuárvi maneh.
Pyehtip oppeet muádi peeivi keččin eelliđ uđđâsist ko lep puurrâm moonijd já skiärruh láá monnim uđđâsist," iätá Áhtoš-Ande.
Tást já Biernie lává šlaadârdmin koskânis.
Suoi poollâv njeijâmist, já Áhtoš-Ande lohđut sunnuu.
Suu mielâst njeeijâm ij lah váddásub ko kuárŋum.
Ulmuuh tuše oskoh nuuvt.
"Mun moonâm ovdiibeln já išedâm tii vädis soojijn," loppeed Áhtoš-Ande.

Áigin kiäččá oppeet vuálus já imâštâl maht sun täälgis mana.
Sun lâi vájáldittám Áhtoš-Ande ravvuu, et ij koolgâ keččâđ vuálus.
Lii tegu nijbijn čuoggiističij čuávján.
Tot poovčâg já uáivi jurâškuát.
Ko paijeen kuovlâl vuálus, te oro lemin tegu sij liččii ciägunjuolgâdávt koččâmin.
Lii jo nuuvt hirmâd.
Ij lah kuittâg ármu.
Ciägu pähti lii áinoo kiäinu vuálus, já sust lii pággu čuávvuđ Áhtoš-Ande, kote jurgâl já luáštádškuát vuálus.
"Elleđ lyeštiđ kieđâid ovdil ko jyelgist lii cuápci, já elleđ lyeštiđ jyelgi ovdilgo leppeđ váldám kieđáin kiddâ" rävvee Áhtoš-Ande.
Tást čuávu oppeet Áhtoš-Ande, talle puáttiv Biernie já Áigin.
Lii tuođâi hirmâd njeeijâđ, mut puoh mana pyereest tassaaš ko Áigin ferttee peehiđ stuorrâ keeđgi lappâd já lyeštiđ kuhes kooskâ ciägu päävti mield vuálus.
Pähti lii ruávis já tyebbin tääbbin láá rääigih já rogeh, main uážžu váhá cuápci.

Iäráseh njeejih päävti mield já peessih tiervân vyeliláhháá.
Biernie já Tást orostává sajan kuus Áhtoš-Ande lii orostâm, já vyerdiv et Áigin piäsá tiervân vuálus.
Áigin vuárnu olssis, et ij lah mihheen, mast poollâđ já usâškuát cuápci juálgán.

Oovtâ jyelgist lii cuápci päävtist, nubbe hiäŋgáá ááimust.
Sun čärvee kiddâ koováást uálgis kieđáin já luáštá čižet kieđâ, moin puáhtá uuccâđ uđđâ cuápci.
 Sun áiccá uccâ rääigi já tuáppee tast.
Ko sun ocá juolgijd uđđâ saje moos tuolmâstiđ, tábáhtuvá miinii.
Niskeest poovčâg tegu miinii čyeggiiččij.
Áigin suorgân.
Jyelgi njalahist.
Sun keččâl toollâđ kiddâ kuovttijn kieđáin, mut moonât cuápci.
Sun čierâstškuát, keččâl kavnâđ kostnii cuápci, mut ij luhostuu.
Sun huikká eeđeest ko liähtu lassaan.
Kočådijn suu suormah oceh tušij tiet uđđâ cuápci korrâ päävtist.
Jyelgi teivid kiäđgán já Áigin vierâškuát.
Ij iššeed smiettâđ, et ij koolgâ poollâđ.
Tääl lii jieggâeeti.
	
Kyehti kievrâs kieđâ orostitteh suu määđhi.
Áhtoš-Ande čuážžu  rievtis saajeest.
Sun tuástu Áigin jieijâs rummâšáin.
Tuálá suu čovgâsávt já luáštá kaandâ enâmân.
"Luhhoost tust ij lamaš manesekkâ.
Talle liččijm cuovkkim puoh moonijd," lohđut Áhtoš-Ande vyeligávt.
Áigin šuáhká já čiäru.
Kieđah povčâdeh hirmâdávt.
Sun kiäččá taid já suorgân.
Vierâdijn kieđah láá sargâsum päävti vuástá.
Čieŋâlis hävvi uálgiskieđâst varda nuuvt et kolgá.
Poovcâg nuuvt, et Áigin párgu.
"Mun ferttiim peessâđ tuáhtár luusâ," sun šuáhká.
	"Tääbbin mist lii tuáhtár," iätá Áhtoš-Ande já čibástâl suu paaldân.
Sun tuáppee Áigin kieđâ já tuálá tom jieijâs kieđâi kooskâst.
"Návt läävejeh sämmiliih orostittiđ voorâ.
Mušteđ muu saanijd.
Puávtám taid ettâđ tuše talle ko lii tárbu."

Tást já Biernie pokkiv sunnuu paaldân segis pähti-ildest.
Áhtoš-Ande sovkkâl saanijd já Áigin tobdá maht komálâš liegâsvuotâ suonjârd Áhtoš-Ande kieđâin.
Áigi kulá já Áhtoš-Ande sovkkâl saanijd uđđâsist.

Talle sun luáštá Áigin kieđâ.
Vorrâ ij kuulgâ innig.
Lii joskâm poovčâgmist meid.
Tuše uddo ruškáá tobbeen kost hävvi lâi.
	"Lâi fastes hävvi.
Harvii tarbâšâm kuohtii ettâđ," iätá Áhtoš-Ande.
Loppâmätki ij lah aldagin nuuvt väädis, já forgâ láá sij juovdâm vuálus.
Ánná-ááhu  juávkku lii jo kiergânâm toho kost sij iäránii tolebáá.
Heammu lii šišneest  ráhtám lipo.
Tääl sun máttát Tánnjá kuáhtás Sunnáin, maht tain kalga koškâđ keeđgijd.
Sun povvâst já čielgee nieidâkuáhtásân et kolgâv ennuv hárjuttâllâđ, ete šoddâv siämmáá čeppin ko sun jieš.
Tást muštâlškuát mii lii tábáhtum jo ovdilgo sun lii juovdâm enâmân.
Sun lii nuuvt jierestum et muštâlškuát: 

"Áigin koočâi vääri vuálus, lâi nuuvt hirmâd uáiniđ, ko jurdim, et sun jáámá aaibâs vissásávt tääl.
Mut Áhtoš-Ande káájui suu já orostitij voorâ já läpittij pohčâsijd."

Iäráseh oppeet čomesteh Áigin pirrâ keččâđ.
Sun jieš hepânâš ubâ ääši, ko ij lamaš viiššâm váruttiđ, mut sun čáittá häävi já muštâl vyeligis jienáin maht lâi koččâm.
"Vuoi kaavhâd,” kávkká Sunná ko uáiná Áigin kieđâ.
Te sun jurgâl Áhtoš-Ande kulij já koijâd hirmástum čolmijguin: “Maht tun puohtih orostittiđ voorâ?"

"Mun kevttim vuoimijd, moh láá mii pirrâsist.
Tij tubdâvetteđ taid vuoimijd jyehi peeivi, tuše eppeđ tieđe val.
Ferttiivetteđ vist oppâđ haldâšiđ taid.
Ton maŋa meid tij pyehtivetteđ toohâđ puorijd.
Kal mij ääigi mield čäittip tijjân puoh," Áhtoš-Ande čielgee.
Päikkimääđhist Áigin tobdá maht jyelgih njuorâškyeteh.
Sun lii nuuvt vaibâm, nuuvt vaibâm, et ko jyevdih kuátán te viällán já nohháád tállán.

Poccuu maadâr

Ehidist sij poreh kalas lodemoonijd já koškekuolijd.
Purâdem maŋa Biernie táttu Áhtoš-Ande muštâliđ eenâb lodemaddârist.
Áhtoš-Ande smiättá váhá:

	"Na, jiem mun tieđe, mii ličij val lodemaddârist muštâliđ", sun iätá siijvost já smiättá váhá val.

"Mut ohtii tovle motomeh puásuisämmiliih kivsedii poccuumaddâr.
Tast kannattičij muštâliđ tijjân.
Talle lâi kesipaalgâs Taažâ já Ruotâ räjikuávlust mäddin.
Čohčâkeesi lâi pakkâ nuuvt ko távjá lii, já siijdâ nuorah lijjii iälu kulen.
Tobbeen sij lijjii njuovvâm čiermihijd vâi finnejii muččâdumosijd naahkijd pihtâsáid.

Tot tábáhtui ävđinsaajeest meecist kukken meddâl eres ulmuin, já siijdâ eres ulmuuh iä kuullâm tast talle.
Eskin melgâd maŋeláá.

Keevâi talle nuuvt, et toh nuorâ kuáđutteijeeh merettuddii já njuovvii meendu ennuv.
Valdii tuše tuoljijd já kuođđii piärgu enâmân kuocâgiđ.
Kuáskim, káránâs, riemnjis já ketki peesih kal herskuttâllâđ, mut ulmuu purrâmuššân piärgu ij šoddâm.
Čuávuvijn iivijn moonâi ton siijdâst uáli hyeneeht.
Kuávlu eres sämmiliih piergejii pyereest.
Lijjii vuássáás iveh já šiev šooŋah, mut ton siijdâ ulmuuh parttâšuvvii ovttuu.
Iälu paasij vyesitteemmin.
Mottoom skammâpeeivi ko sij vyejettii iälu jäävri rasta, jieŋâ toijui já ennuv poccuuh hevvânii.
Näävdih meid lijjii valjeest toi iivij, já rohhááttillii ovttuu iälu.
Loppâloopâst lâi ubâ sijdâ masa puoh kievhum.
Nuuvt puáhtá keevvâđ ko kivseed poccuumaddâr."

Áhtoš-Ande jaska maainâstmist, tegu taat ličij mainâs loppâ.
Puohah čokkájeh kuhháá joskâd.
Párnááh tegu koččâmâšmeerhah.
Áhtoš-Ande lii tegu ij uáináččijgin.
Leškee olssis lase teejâ, ijge jienâd innig maiden.
Biernie tot koskâldut joskâdvuođâ: "Mut maht te? Maht talle moonâi toi ulmuiguin.
Nelguu-uv tassaaš ko jammii vâi ožžuu-uv iše?"

"Kávnoohân miinii vuovijd sovâdâttâđ ellei maddârijguin.
Ij tot kal lah máhđuttem," nannee Áhtoš-Ande joskâdávt.
 Sun njyelgee čielgi já loptee čalmerommâsijd.
Te sun muštâlškuát tuođâlij čolmijguin.
"Jis ij lah saahâ nuuvt stuorrâ rikkomušâst já korrâ suápáttesvuođâst, te ij taarbâš nuuvt ennuv toohâđ.
Lii peic tehálub et tuotâ váimoin já tuotâ áigumuššáin taha tom.
Toh ulmuuhhân lijjii rikkom luándulaavâ uáli fasteeht já sij ferttejii  faallâđ stuárráb puárádâs.
Mottoom čoovčâ, talle ko lijjii kuhháá jo killám, čokkânii ráđádâllâđ ovdilgo jođeškuottii tälvipalgâsân.
Sijdâiššeed peelhij nuorâid, kiäh lijjii suárdám poccuumaddâr nuuvt, et luándu vyeimih lijjii ubâ siijdâ vuástá.
Sun ij uáinám eres čuávdus ko palvâliđ imelijd vâi luándu oppeet šodâččij sijjân mietimielâlâžžân já juáváččij siiguin puoh puorijd.
Sijdâiššeed kočoi almaid rätkiđ 24 puásujid meddâl iälust.
Sun lâi naharist uáinám kiäi poccuid já meiddei eidu magarijd poccuid sij kolgii viežžâđ.
Talle vyejettii taid poccuid Vidjekuoškân.
Tobbeen lii ápálâš sieidi, mii varjâl ubâ siijdâ.
Sieidi kulen aalgij sijdâiššeed ovtâi mield njuovvâđ poccuid.
Sun terpâstij poccuu kuohtii uáiván šomeráin já čuoggij vááimun já luoštij voorâ enâmân.
Te lyevvejii tyelji meddâl roopâst ohtân oivijn, já almaah pieijii tyelji já uáivi muorâsteellig oolâ nuuvt, et oroi tegu ličij olmâ puásui, mii val keejâi sieidi kulij.
Jyehi ryevji sij čuoppii muččâdávt meddâl roopâst.
Piärgu sij vuoššii stuorrâ pääđist já purrii nuuvt et ij ohtâgin loođâs pillâšum, já turreedhánnáá pihtâsijd.
Ij ohtâgin piärgupittá uážžum koččâđ enâmân, ijge ohtâgin liemâkuáškánjâs uážžum kulgâđ.
Maid iä puurrâm, tom kuođđii enâmân, ij ohtâgin ellee kuássin kuoskâm taid já toh monnii maasâd luándun.
Sij suppii puoh taavtijd putesin.
Iäge tuáijâm oovtâgin täävti.
Taid puohtii sijdâiššeed já suu aldemuuh taađeest sieidi luusâ.
Sij annuu addâgâs já tattuu sieidi väldiđ vuástá sii uhre.
Kyehti, kulmâ oho ájánii tobbeen tassaaš ko lijjii njuovvâm puoh 24 puásujid.
Loopâst ubâ juávkku ellii sieidi kulen.
Ovdemuššân čibástâlâi sijdâiššeed, suu mooŋiibeln suu párnááh já eres hyelhih, talle eres sijdâkyeimih.
Sij juoigii poccuujuáigus, sieidijuáigus já sijdâjuáigus já tuoivuu finniđ uđđâsist ráávhu luándu vuoimijguin.
Ko maccii oppeet kesipalgâsân, te sij jottájii.
Varriistâllâm-uv luhostui pyereest.
Šoodâi korrâ tälvi, ennuv muotâ já purgâ, mut iälust lâi iäláttâs já kiđđuv jyehi áldu kuodij vyesi.
Iälu lasanij iivij mield já sij šoddii oppeet jáválâžžân.
Vala taan ääigi sii maajeeldpuátteeh piergejeh pyereest tuon kuávlust."

Áhtoš-Ande jaska oppeet sárnumist.
Jurdâččâl äigipuudâ já tässee tuulâ.
Te sun lattiist: "Iimâš ko eidu tun koijâdah tast, Biernie.
Sijdâiššeedhân lâi tuu madârmadâräijih." 
 

Nuáidirumbu

Áigin koccáá ääigild, tuulâ čiiđah čyevvejeh váhá kuáđist.
Sun keččâl kuovlâđ reeppinräigi čoođâ olgos, mut olgon-uv oro lemin sevŋâd.
Áiginist lii cissâeeti já vuálgá elâččiđ cissâmin miestui tyehin, mut sun masa jurgâl uksânjäälmist.
Olgon arva lussâdávt.
Tuođâi lussâdávt.
Arvekuáškánjâsah teivih eennâm taggaar liävtuin et kirdâččeh maasâd pajas.
 Čapis poolvah joteh almeest já luávdih alfáárug väričuuhijd já vaarijd.
Aldâgâs časka enâmân já siämmást äijih pávkkáá.
Áigin ij pääsi kuhháá imâštâllâđ: “maid tääl?” Sun kaččâl miestui luusâ, cissá já kiergân já toommâl oppeet siisâ.
Tobbeen čaaŋŋâl lieggâ lovduu vuálá já nááđu tassaaš ko roppâ oppeet lieggân já nahareh ruttiiškuottii uđđâsist.
Šoŋŋâ ij lah puáránâm ko Áigin koccáá nube tove taam iiđeed, já Áhtoš-Ande arvâl et onne lii kuátipeivi.
	"Mij lep tuáijum maidnii tijjân tággáár peeivi várás.
Purgá šišnelaavhâid.
Toh láá seeini paaldâst tii tyehin," iätá Áhtoš-Ande.
Tot lii kale aaibâs tuota.
Jyehi párnáá tyehin lii tuoijum šišnelavkkâ, mast láá assaas nähkipihtâseh.
"Kolgâččij-uv kárvudâttâđ pyerebeht?" koijâd Biernie.
	"Ij lah lieggâ pihtâsáid ano tääbbin siste.
Keččâđ lii-uv mihheen laavhâ vuáđust," táttu Áhtoš-Ande.
Áigin lii jo huámášâm, maid Áhtoš-Ánde juávkku láá tuáijum sijjân.
Tást lii meid kavnâm sunjin rahtum tyeje.
Suoi kuovlâv kuhháá jávuttáá šišnelavháid.

"Kovádâs," sovkkâl viijmâg Biernie.
Eres párnááh västideh tuše: "Mhm".
Sij loptejeh nuáidiruumbu meddâl laavhâst,  já Áigin njávkká muorâraami.
Tot lii šolbâd.
Nuáidiruumbu muorâraami oolâ lii kuorrum šišne čovgâdávt kiddâ.
Toos lii máálájum njuolgâ sárgáh já meerhah ruopsis maaláin.
Motomijd meerhâid Áigin tobdá.
Tobbeen láá puásui, kyeli já lodeh.
Motomeh meerhah láá immeelkoveh.
 Masa puoh pajemustáá lii Madârákku, Sáárákku já Juoksákku.
Áigin loptee nuáidiruumbu njune oovdân já suvná.
"Vuoi" vorâs muorâst já šišneest lii njaalgâ haajâ.
Talle eres juurdâ luptân suu mielân.
"Lii-uv máhđulâš? Áigu-uvsun Áhtoš-Ande máttáátškyettiđ mii kevttiđ kovádâs?"

Eidu tot lii Áhtoš-Ande aaigâ.
"Kovádâs ij lah mihheen táválâš ruumbuid, mon tiärppá muusik tiet.
Tijhân leppeđ vissásávt uáinám tuágárijd TV:st já konsertijn.
Tot lii peic mii ennustekävni, já meid išekävni ko vyelgip jotteeđ maailmij kooskâst.
Mij koijâdep kovádâs iše vädis aašijn, já mij keččâp, maid puátteevuođâst kolgâččijm toohâđ,” čielgee Áhtoš-Ande.

Te sun fakkist koijâd mojonjalmijn: “Lii-uv oovtâst-uv mielâ eelliđ pääihist?"

Párnááh keččih kyeimi kuoimijdsis já te Áhtoš-Ande.
Lii-uv tuše pile? Puohâin lii tiäđust-uv mielâ eelliđ pääihist, mut lii-uv máhđulâš?
"Kolgâččij ko kovádâsáin kirdeđ? Mun liččim mielâstubbooht valjim helikopter," vuolâst Biernie.
"Kal mij piergip helikopterttáá.
Taathân lii čuuvtij häälbib vyehi," västid Áhtoš-Ande.
Moje ij lah kukken ko keččâl pissoođ tuođâlâžžân.
"Ama nuuvt.
Tij kiirdijd teehin.
Tiäđust-uv pyehtivetteđ eelliđ mohe pääihist meid.
 Jis haalijdvetteđ vanhimijguin savâstâllâđ, te ličij máhđulâšvuotâ.
Mut eppeđ pyevti kuoskâđ moossân määäđhi äigin teikkâ väldiđ maiden fáárun teehin.
Tot ij lah eskinälgei várás.
Kuittâg ep ááigu val jotteeđ.
Tääl tij oppâvetteđ vist ennustiđ."

Áhtoš-Ande tuáppee jieijâs nuáidiruumbu čižet kieđáin, já rävvee párnáid čuávvuđ tárkká, maid sun parga.
Sun piäjá silbâsuormâs nuáidiruumbu šišne oolâ já talle roggá šišnelaavhâst čuárviveeččir.
Te hurijdškuát juáigus vyeligâs jienáin.
Suu kávkká nuáidiruumbun, siämmást oro tegu sun kejâččij njuolgist šišne já muorâ čoođâ já ličij aaibâs eres saajeest.
Juáigus kiävru já tevdiškuát kuáđi.
Áhtoš-Ande terpâškuát nuáidiruumbu večiráin, já suuvâdškuát.
Suormâs sirdâččuvvoo šišne mield, já taha mohe tuohu teehi.
Áhtoš-Ande juáigá, suuvvâd, juáigá já tiärppá.

Motomijn soojijn suormâs ooroost váhá, te jottáá oppeet.
Fakkâ suormâs ooroost puohrâkkân já páácá tuárgistiđ.
Veikkâ Áhtoš-Ande juátká terppâm, te suormâs oro siämmáá saajeest nuáidiruumbu roobdâst.
Párnáid tábáhtus lii uáli jiäráskittee.
Áhtoš-Ande ráávhud.
Jaska juoigâm já terppâm.
Tot vuáiŋá lussâdávt mottoom ääigi jávuttáá.
Puohah keččih nuáidiruumbu.
Ij ohtâgin eeđâ maiden.
Suormâs lii orostâm hävdimeerhâ oolâ.
"Nuuvtba keevâi," jienâd viijmâg Ánná-ákku.
"Nuuvt tot keevâi," västid Áhtoš-Ande.
Sun njuálu vist vyelipoksâm já talle pajepoksâm njuovčâkeejijn já oro lemin čieŋâlis jurduin.
"Ijba šoodâ mihheen kirdemmaađhijd onne, vâi maid" koijâdistgis Biernie.
"Kirdemmätki kal šodâččij.
Kovádâs váárut mii," västid Áhtoš-Ande já njyelgee čielgi já čokkáán vuohâsubboht tyelji oolâ.
"Suormâs toovâi ennuv muuhijd, eelij sehe vyelienâmist - Sááivust - já pajemui imelij kulen ovdilgo orostij hävdimeerhâ oolâ.
Miinii vahâgijd tábáhtuvá, ij lah onne, mut lii alda puátteevuođâst, ijge lah jäämmim, mut miinii eres.
Mun ferttiim taam smietâdiđ.
Tääl lii peic tii vuáru ennustiđ."

Áigin totká jieijâs nuáidiruumbu.
Tot lii eidu siämmáálágán ko Áhtoš-Ande nuáidirumbu.
Mut ko sun viilpâst Biernie nuáidiruumbu, te huámmáš et toos láá sargum aaibâs ereslágán koveh.
	"Bierniest ij lah olmâ kovádâs.
Tast láá aaibâs eres koveh," sun huámášit.
	"Ijge lah puástud," näggee Biernie.
"Mun lam museost uáinám kovádâs já tot lâi eidu tággáár.
Mut tuotâ kal lii, et tuu lii aaibâs ereslágán."

"Keččâđba Tást kovádâs," koččo Áhtoš-Ande joskâdávt.
"Ij totgin lah siämmáálágán ko tuu.
Ijge siämmáálágán ko Biernie kovádâs.
Muu já tuu já Sunná kovádâsah láá siämmáálágáneh tondiet ko mij lep tavesämmiliih.
Meiddei Tást já Tánnjá kovádâsah láá uáli siämmáálágáneh ko suoi lává nuorttâliih.
Tegu sämmiliih iä lah siämmáálágáneh, te iä lah kovádâsahkin.
Maadâ-Säämist láá eres kovádâsah ko Tave-Säämist já Nuorttâ-Säämist láá meiddei jieijâslágán kovádâsah.
Mut kovádâs toimâ lii siämmáálágán puoh Säämi kuávluin.
Tot tot lii tehálub ko koveh."

Áigin váhá heeppân jieijâs tuávkkivuođâ keežild já Áhtoš-Ande pelkkim keežild.
Sun viilpâst Tást.
Sun lii kirkes čolmijguin tutkâmin jieijâs nuáidiruumbu.
Áigin kiäččá meid omâs nuáidiruumbu já rámmoo, mon muččâd tot lii.
Tást jurgâl suu kulij já iätá et: "Nuuvt lii tuu kovádâs-uv já Biernie meid".
	Áigin tobdá et lii ánuhánnáá uážžum addâgâs já unohis tobdo láppoo čuávjist.
Áhtoš-Ande juátká máttááttem.
"Te lii oppeet tii vuáru.
Te vaidâlitteht ij lah helikopter sargum kovádâsân, mut mij keččâlep, maid tij áppádvetteđ tonttáá  ennustiđ." 

Tást uážžu älgiđ.
Sun lii jo oppâm juáigus nuotâ já hurijdškuát čeepiht.
Siämmáá älkkee ij lah terppâđ.
Ferttee toollâđ nuáidiruumbu njuolgist já stäđisin.
Suormâs illá piso siste.
Kietâ tuárgistškuát já Tást ferttee orostiđ.
	"Ij vuálán.
Tipte kieđâ vuoiŋâstiđ váhá.
Talle juáđháh," rävvee Áhtoš-Ande.
Pivâstâh kolgá Tást káálust ko juátká.
Tääl mana pyerebeht, sun nähcee toollâđ nuáidiruumbu njuolgist já forgâ suormâs ooroost kyelimeerhâ oolâ.
Puátá Áigin vuáru.
Ij lah väädis toollâđ nuáidiruumbu, mut sun ferttee maŋgii keččâliđ ovdilgo nähcee siämmáá ääigi sehe juoigâđ, terppâđ nuáidiruumbu já suvâdiđ rievtis náál.
Viijmâg sun kávná rievtis ryytmâ já talle sun suuvvâd sehe tiärppá já juáigá vuohâsávt.
Ijgin innig smietâ maiden.
Lii peri aaibâs vuáijum jieijâs hommáid.
Áigipuddâ kolá návt.
Te kulloo jienâ kukken eres saajeest, "Tääl te tuárvi".
Sun tegu koccáá já kiäččá pirrâsis.
Kiiba kočoi suu joskâđ? Sun ij tieđe.
Áhtoš-Ande ij eeđâ maiden.
Ij ohtâgin eres oro jienâdâm maiden.
	Sun kuovlâl oppeet nuáidiruumbu.
Suu-uv suormâs lii orostâm kyele oolâ.
	
"Tie tibi," hiimeet Áhtoš-Ande.
"Tuoihân leppee kustoo siämmáá mielâ."

	"Maidba tot meerhâš?" imâštâl Áigin.
	"Jieh-uv addii.
Muoi láán väljejum siämmáá tooimân," čiärsáá Tást.
Áigin illood já čiävluttâl: "Tom kal tiäđust-uv addiim, mut maggaar tooimân."

"Oro lemin nuuvt et mij lep vyelgimin meerâ oolâ kyele pivdeđ.
Tunnusthân šadda leđe pivdemlukko," västid Áhtoš-Ande.
	"Meerâ oolâ," virkoosm Biernie.
"Peesâm-uv mun meid fáárun? Jiem lah kuássin iällám meerâ alne."

	"Tiäđust-uv peesah.
Sehe tun já iäráseh.
Mij pyehtip vyelgiđ itten ko lii joskâm arvemist," iätá Áhtoš-Ande.
Peivi kolá ennustmáid.
Maht kalga addiđ ruumbu ravvuid?  Olgon arve juátkoo.
Kaskoo peeivi val lii sevŋâd tegu skammâpeeivi.
Eskin ehidist fierttee já piäiváš páštá oppeet tavveen meerâ paijeel.
 
Kandâkäzzi, Áigin, Biernie já Heammu.
eellih väzzimin fiärvást.
Luándu lii oppeet iäláskâm lusis arve maŋa.
Puoh šadoin lievlist njaalgâ haajah, jielâ puáhtá meerâst sälttihaajâ já lodeh láá oppeet viisârdmin, skeikkimin já stulâmin.
Áigin smiättá val ohtii, et sun ij lah kuássin uáinám návt mučis saje.
"Lii-uv tist nuuvt fiijnâ saje pääihist," sun koijâd Heammust.
"Ij tot kal lah tegu Pasevyeppee.
Lii jävririddoost.
Laaviim oovtâst eijijn já jieččân obijguin pivdeđ kuolijd jäävrist.
Talle mij lep távjá eeji fáárust meecist, já kal mii tuoddâreh láá mestâ siämmáá muččâdeh ko taat kuávlu."

Áigin váhá muáráttuvá.
Ijge sust lah innig mielâ muštâliđ, mon muččâd suu mielâst Pasevyeppee já Ittáársuálui lii.
Fiärvást kaandah oceh tuolbâ keeđgijd, já sij kištottâlškyeteh kotemuš nähcee pieijâđ keeđgi njuškiđ enâmus keerdi čäsuáivist.
Biernie lii uáli čeppi, mut Áigin ij vuállán ovdilgo suu keđgi lii njuškim oovce kerdid čâsuáivist ovdilgo vuáju.
Mut ij kuábášgin sunnust Bierniein piergiittâl Heammuin.
Sun áiccá uccâ, jurbâ já tuolbâ keeđgi tiäbui kooskâst.
Sihhoost cunnuid meddâl.
Mieigá ovdâskulij, suilâ rummâšáin, njyelgee kieđâ maŋaskulij já leggist hirmâd korrâsávt.
Te sun čyežžil já lohá jienân kyehtnubálov räi.
Keđgi toovgâd pelikiärdust čäsuáivist já talle vuáju.

Ij ohtâgin eeđâ maiden ovdilgo Biernie iävtut väzziliđ kuátisiijdâ kulij.

"Ánná-ákku lii máttááttâm mijjân, maht kalga irgeamnâsijd tutkâđ," almoot Sunná ko kaandah čaŋâleh kuátán.
"Mij lep tii puohâid kejâdâm.
Amal eppeđ haalijd kuullâđ puátusijd?"

"Siämmáš kal munjin," västid Áigin, sun ij lah innig suttâm.
Mut ij lah mielâ kuullâđ tággáár nieidâuđđâs.
"Has jieh maainâst," illood vuod Heammu.
"Tááiđám heiviđ puohháid."
 
Pááikánkirdem
Eehidmáállás ääigi sij čokkájeh oppeet luáiduin, poreh já keččih tuulâ.
Párnááh šurideh já povvâsteh já savâstâllâm njuškood tuohu teehi.
Áhtoš-Ande hiimeet já talle rááhu.
Te sij jaskodeh já keččih sunjin.

”Haalijd-uv ohtâ-uv elistiđ pääihist?” Áhtoš-Ande koijâdist.

Áiginist šadda fakkist hirmâd väivi.
Pääihist tiäđust-uv eelliđ, mut maidba enni iätá ko puátá pááikán? Sunhân lii eeni kuáđđám Suoppâjäävri riidon, ijge muštâlâm et vuolgij.
Enni lii vissásávt jaamâs suttâm.
Sun ij ubâ tieđe tuástá-uv sun vyelgiđ pááikán.
”Mun lam muštâlâm tii vanhimáid, et leppeđ tiervân juovdâm teehin, já mun lopedim, et tij maccâvetteđ-uv tiervân keesi loopâst,” muštâl Áhtoš-Ande.

Lii oppeet tegu sun ličij luuhâm Áigin jurduid, já Áigin ij eepid innig.
Sun haalijd eelliđ eeni kulen.
iäráseh-uv láá siämmáá mielâ.
Sij halijdeh elistiđ pääihist nuáidiruumbu iššijn.
Áhtoš-Ande majettud tuđâvâččân ko kulá párnái vástádâs.

”Tääl tij áiguvetteđ-uv jotteeđ tegu sij láá jottáám – ulmuuh ovdil mii.
Nuáidih joteh meid eres suujâi keežild, já tom tij oppâvetteđ eres häävi.
Tääl tij jotevetteđ tuše suottâs tiet jieijâd aldemuid uáiniđ.
Tot ij lah varâlâš, ijge väädis.
Tij čokkáávetteđ nuuvt vuohâsávt ko pyehtivetteđ já keččâvetteđ tuulân.
Tuulâst lii vyeimi.
Tomhân tobdá juáháš kote lii tuulân keččâm.
Vyeimi tot puátá peeivi suonjârijn já enâmist kost muorâst lijjii ruottâseh.
Iättoo et peivi lii mii eeči já eennâm mii enni.
Tuulâst lii kuohtui vyeimi.
Te kolgâvetteđ terppâđ kovádâs linásávt já täsivávt.
Keččâđ tuulân já kuldâliđ tom vyeimi.” 

Páárnáščuurâ čuávvul Áhtoš-Ande ravvuid.
Áigin tuálá jieijâs uđđâ nuáidiruumbu čižet kieđâst já terpâškuát uálgis kieđáin.
Áhtoš-Ande kiärdut jieijâs majemuu ravvuu.
”Kuldâliđ tuulâ vyeimi, já smiettâđ kuus tij áiguvetteđ.
Smiettâđ mon kuávlun tij áiguvetteđ vyelgiđ já kuus haalijdvetteđ orostiđ.
Smiettâđ jieijâd táálu.
Smiettâđ et áiguvetteđ kirdeđ njuolgist toho.
Juáđhi terppâm kidâ tassaaš ko lah tobbeen.
Tun jieh jooskâ terppâm tallegin, mut tun jieh taarbâš innig smiettâđ.”

Áigin kuldâl tárkká Áhtoš-Ande ravvuid.
Sun tiätá mon kuávlun sun kalga jotteeđ vâi piäsá pááikán.
Aalgâst kalga jotteeđ Ittáársuolluu paijeel, te meerâ paijeel nanamân já talle vuonâ siisâ já vääri paijeel kidâ Kiärunân.
Nuáidiruumbu terpâdijn sun taha ubâ määđhi jurduinis.
Te sun uáiná fakkâ kaavpug stuárumin ovdiibeln.
Sun kávná jieijâs kiäinu já uáiná táálu, kost sun já enni orroov.
Sun ij kiergân smiettâđ, mon komálâš tot lii.
Sun lii peri Kiärunist jieijâs táálu ulguubeln.
Ijge taarbâš lehâstiđ uuvsâgin.
Sun kirdá seeini čoođâ siisâ.
Siste čokkáá enni sohváást já lohá okkoloostâ.
Áigin čokkáán suu paaldân já iätá “hei”.
Enni kiäččá sunjin já moijáá.
“Kandâžâm, tun lah tääl jo puáttám pááikán.” Te sun tuáppee Áigin já rottee suu jieijâs aaskan.
Enni tuálá suu kuhháá čovgâsávt kiddâ.

“Mun lam tuše puáttám eelliđ.
Pasevyeppest lii uáli suotâs, mij porgâp veikkâ maid já lam uážžum ennuv ustevijd já Áhtoš-Ande máttá veikkâ maid.”

“Mun tiäđám,” västid enni.
“Sun poođij savâstâllâđ muin ovdilgo viežâi tuu.
Tiäđám et tust lii pyeri tile, já et taat keesi šadda leđe tehálâš tunjin.
Addiim meid et tun jieh pyevti leđe kuhháá tääbbin taan häävi.”

Enni muštâl veikâ maid, mii lii tábáhtum kaavpugist, já koijâdâl Áiginist puoh máhđulâš aašijn.
Áigin keččâl västidiđ nuuvt pyereest ko máhđulâš, mut ferttee ubâ ääigi váruttiđ, et ij nisteet ettâđ maiden, maid ij uážu muštâliđ Pasevyeppeest orroom syáligâs áigumušâin.
Enni äddee, et sun karvattâl ääši já iätá, ete tiätä maid sun lii oppâmin.
Loopâst enni kiäččá kuhháá sunjin já iätá.
	“Tiäđám-uv et tun jieh pyevti puoh muštâliđ.
Moonâ peri maasâd máttááttâllâđ lase,” enni avžut.
Áigin salo eeni kuhháá, te čyežžil já mana viäskárân.
Enni čuávu suu kidâ olgouuvsâ luusâ já páácá keččâđ ko Áigin väzzil luoddârääigi meeci kulij.
Eskin ko enni ij innig uáini suu, sun luptân já kirdá maasâd Pasevyeppee kuátán.
Tobbeen sun tiärppá val nuáidiruumbu äigipuudâ čalmeh kiddâ ovdil ko leehâst čoolmijd já kiäččá tuulân.

Sun loptee uáivi já kiäččá iärásáid.
Nieidah láá jo joskâm terppâmist, mut sij vyerdih puohah jávuttemesvuođâst et kaandâkyevtis Heammu já Biernie kiergânává.
Áigi kolá ovdilgo puohah láá kiergânâm pääihist maasâd.
Nieidâin lii moonnâm pyereest, sehe Sunná, Tánnjá já Tást láá peessâm tállán pááikán já láá teivâm jieijâs vanhimijd.
Sunná lii meid jieijâs áhhoin savâstâllâm já Tánjá stuorrâviljâinis.

“Ákku tieđij maid mun lam tääbbin oppâmin,” eeđâi Sunná.
“Muu viljâ meid,” muštâl Tánnjá já kiäččá várugávt Áhtoš-Ande.
Sun váhá pala tom tubdâstem.
Mut Áhtoš-Ande ij oro suttâmin.
“Maid suoi eeđáin?” sun tiäđuštâl.

Sunná ij eeđâ ááhu ettâm maiden njuolgist.
Tuše sovkkâlij et: “Kal mii suuvâst kalga kiinii tist tom arbiđ,” já te keejâi kuhháá sunjin.
Mut Sunná lâi ervidâm, maid ákku uáivildij.
“Ij muu viljâgin ettâm maiden.
Munhân tuše tubdim et sun tiätá.
Motomin kuulâm-uv suu jienâ tääbbin veikkâ sun lii kukken meddâl,” muštâlgis Tánjá.
”Ulmuuhhân pyehtih sárnudiđ maaŋgânáál.
Ep mij taarbâš sanijguin puoh čielgiđ, epge taarbâš kuullâđ peljijn puoh saavâid,” lasseet Áhtoš-Ande ko lii kuullâm, maid nieidah lává feerim.
Heammust já Bierniest láágis lamaš algâvädisvuođah.
Áhtoš-Ande ferttij išediđ Biernie joton, já talle sun ferttij vyelgiđ fáárun uuccâđ Heammu vanhimijd.
Suoi iävá lamaš pääihist, mut loopâst Heammu lâi kavnâm sunnuu meccituuváást.
Áiginist ij lah mielâ muštâliđ puoh, maid suoi lává ennijn savâstâllâm.
Sun tuše muštâl, ete sun lâi kavnâm eeni já puoh lâi pyereest moonnâm.
 
Piäittáástâllâm já pálustâllâm

Čuávuváá peeivi lii Pasevyeppest piäivádâh já uáli liegâs, veikkâ tavepieggâ.
Luovtâst láá vielgis suptâtiepih pááruin.
"Vijme.
Mut toh luážžee ehidân," loppeed Ánná-ákku já lasettist et talle pyehtih vyelgiđ meerâ oolâ pivdeđ kuolijd.
"Mut tääl peiviv ij lah mihheen porgâmušâid meerâ alne.
Eelliđ tij olgon sierâdmin," rävvee Ánná-ákku párnáid.
Kuátipárnááh älgih piäittáástâllâđ.
Tánnjá páácá occen já ferttee čyeđe räi luuhâđ.
Tást čuujoot stuorrâ keđgijd, moh láá värivieltist tuáváábeln kuátisiijdâ, já hástá Áigin fáárun čiähádâttâđ toi tuáhá.
Áigin kaččâl tállán, mut sovkkâl Táástân, et iävá kiergân kuássin toho ovdilgo Tánnjá kiergân luhâmist.
"Kale kiergân," västid Tást.
"Jis peri nahciih kaččâđ siämmáá jotelávt ko mun."

Áigin lii táválávt uáli lašmâd, mut tääl ferttee tuođâi toommâđ amas pääcciđ nieidâst.
Tást lii ain ovdiibeln já Áigin juksá suu eskin loppâmääđhist ovdil keeđgij já fáruluvâi suoi njuškiv keeđgij tuáhá eidu talle ko Tánjá kulloo huikkemin: "Čyeti, tot kote ij lah peittâttâm tääl, páácá occen."

Tást já Áigin nááđđuv keeđgij kooskân.
"Kal tun lah jotteel, illá tuáridâm tuu," Áigin culâguát sađâdijn Táástân .
"Mun lam kaččâm ennuv kišto jieččân viljâiguin, já laaviim ain vyeittiđ," moijáá Tást ko oppeet nähcee táválávt vuoiŋâđ.

Áigin kiäččá kuhháá Tást moijáás, ruškis čolmijd.
Ij smietâ maiden.
Kiäččá tuše já tobdá maht váimu juhká.
Te sun huámmáš, et lii kavkkâmin já luáštá kejâstuv vuálus.
Tást tuše povvâst já kiäččá pirrâs.
"Kiäh," Tást hirmástuvá.
"Muoi iän lah kuávttáá tääbbin."

Äiginist uškes vuojâd.
Sun uáiná maid Tást uáivild.
Keeđgi vyelni lii uccâ ááhâš.
Sun ij lah ko kieđâ kukkosâš.
Pajalist láá nähkipihtâseh já syeinikappeer.
Kieđâst suábbi.
Sun lii suttâm já fađđoost sobbijn párnáákuáhtá vuástá.

"Maneba ulmuupárnááh muu rávhuttuteh.
Ij-uv tunnust lah jieijâd päikki?" iätá ááhâš.
"Addâgâs kufittâr.
Muoi iän tiättám, et tun oroh tääbbin," čielgee Tást.
"Muoi láán tuše piäittáástâlmin já láán forgâ monâmin."

"Na, pyeri.
Mut almottee eres ko tove elivettee.
Mun jiem lijkkuu rávhuttesvuođâst jieččân tuve ulguubeln," váárut ááhâš.
Sun lii ain suttâm, mut lii joskâm fađomist sobbijn.
"Oroh-uv tun tääbbin?" imâštâl Áigin.
"Kiiba tun lah?"

"Tun kuullih maid jieijâd nieidâskippáár eeđâi.
Mun lam kufittâr já eennâmvuálááš.
Lam ain orroom tääbbin.
Muu lágáneh oroh miätá taan suolluu já eres soojijn meid.
Mij tiptep ulmuid orroođ ráávhust, jis peri eppeđ äälgi mii hettiđ.”

"Iän muoi ááigu.
Mij lep forgâ monâmin," loppeed Tást.

Ákku totá vástádâsân já iätá et tágárijd nánnáás párnáid sun kal puávtáččij val oovtâ ääši muštâliđ.
“Tääbbin lii majemuu ääigi lamaš ennuv rávhuttesvuotâ.
Eeti puáhtá leđe aldeláá, ko maid tuoi juurdâšvettee.
Muštee tom.” Te ááhâš láppoo keđgirááigán, já Áigin-kyevtis pääcciv imâštâllâđ äigipuudâ.
Áigin kiäččá Táástân já Tást kiäččá sunjin.
Áigin luptiist uálgátooivijd já Tást táttu suu keččâđ, kost Tánnjá lii.
Áigin keejâd kuolbân já kuátisiijdâ já áiccá Tánnjá siijdâ nube keččin.
Ij kannat vyerdiđ.
Suoi kaččâlává torvesajan.
Tánnjá huámmáš sunnuu ko lává peelimääđhist, mut talle lii liijkás maŋŋeed.
Suoi peessâv toorván já išedává Tánnjá kavnâđ iärásijd.
Ko párnááh tolkkeh piäittáástâlmân, sij čaŋâleh maasâd kuátán.
Áhtoš-Ande njaŋgaa luáidust já moijáá ko kulá, maid Áigin-kyevtis lává feerim.
"Áigin váhá suorgânij, mut mun kal jiem suorgânâm ko oinim kufittâr.
Mun lam ovdil uáinám eennâmvuáláážijd,” muštâl Tást.
"Laaviim pääihist távjá savâstâllâđ siiguin.
Tothân láá sehe nánnáá já vuovâs, jis ij kiivsed sii."

"Tiet kal lii rievtis.
Ij koolgâ vuorjâđ eennâmvuáláážijd.
Jis olmooš ij ele rávhálávt toiguin, te puáhtá hyeneeht moonnâđ.
Mut tuoi leppee vissâ rehelávt lattim.
Tunnust šadda šiev oovtâsteellim siiguin," árvuštâl ÁhtošAnde.
Šiiljost láá eres kuáđi párnááh pálustâlmin.
Lii spellâ, maid Áhtoš-Ande kuáđi párnááh iä lah kuássin ovdil uáinám.
Párnááh čuážžuh miäldáluvâi – kulmâ párnáá kuábbáá-uv peln šiljo - já časkeh uccâ páááluid sobijguin.
Spellâ álgá nuuvt, et ohtâ leggist páálu nube juávhu párnáá vuástá já tot kalga časkeđ páálu maasâd.
Návt juátkoo spellâ nuuvt, et časkeh páálu ovdâsmaŋas kidâ ton räi, ko ohtâ juávkku nisteet páálu enâmân.
"Viežžâđ soobijd, te mij spellip tii vuástá.
Tothân lii uáli suotâs," huikká mottoom kandâ.
Sun lii kukke já kuovgisvuoptâg.
Äigin nabda, ete li uáinâm suu ovdil-uv.
"Kuulâ, lah-uv tun Kárášjuuvâst meddâl?" Áigin koijâd nube kaandâst

"Jiem.
Lam Tiänust meddâl.
Mut munhân lam vaarâ tuu ovdil uáinám.
Laaviih-uv kišto čuoigâđ."

"Motomin.
Lijjim tijmá Säämi miäštárvuođâst fáárust," muštâl Áigin.
"Muštám.
Muu nommâ lii Johán.
Tun lah parohub čuoigâđ, mut mun njuárustâm pyerebeht," majettud kandâ.
Áigin lii uáli pyerimielâst ko vuálgá eelliđ suábi čuoppâmin.
Sun lii val oovtâ skippáár kavnâm.
Ij lah älkkee pálustâllâđ.
Pállu ij lah keppis nuuvt ko läävee.
Tot lii rahtum šišneest já tevdum cunnuiguin.
Šadda ennuv hussâ já reeškâs ko párnááh keččâleh časkeđ olmânáál.
Kalga teividiđ njuolgist já časkeđ korrâsávt vâi pállu oláččij nube juávhu pel.
Áhtoš-Ande já Ánná-ákku eelliv keččâmin já párnááh vuoiŋâsteh puudâ.
"Tijhân leppeđ jo čepis pálustelleeh.
Tot kal lii suotâs.
Tothân lii uáiniđ toovláš pálustâllâmvyehi, maid iänááš láá vájáldittám.
Pálustâllâm maŋa Áigin páácá Johánáin savâstâllâđ.
Johán haalijd tiettiđ maggaar kandâ Heammu lii.
Áigin ij aaibâs tieđe, maid sun kolgâččij muštâliđ.
”Kal tot oro lemin šiev skippáár, mane koijâdah,” imâštâl Áigin.
”Mun jiem lijkkuu sunjin.
Tot oro mii ránnjásiijdâst.
Mii škoovlah läävejeh motomin toollâđ valastâllâmpeeivijd já tiegárijd oovtâst.
Sun läävee ain verušiđ vâi sun vuáittá, já kiälástâl et iäráseh láá verušâm.
Jiem addii mane sun lii tääbbin.”
 
Merâkyevdi

Ehidist sij rahttâtteh vyelgiđ meerâ oolâ.
Ánná-ákku iätá, et meerâ alne lii koolmâs, já rävvee párnáid kárvudâttâđ pyereest.
“Pieijâđ kamâspiddoid já tuurhâid.
Toh láá seehâst,” iätá Ánná-ákku.
Ko sij jyevdih fiärván, lii jo kuálkki nuuvt ko Ánná-ákku lâi ennustâm.
Piäiváš páštá Ittáársuolluu taavaabeln, mut ij lieggii innig.
Pasevyeppee lii syejes, kubdâ jurbâdâs.
Kuhes, vyeligis njargâ nuorttiibeln punjâs uárjás nuuvt, et tot syeijee vyeppee.
Meiddei viestârpeln iärut njargâ Pasevyeppee já stuorrâmeerâ.
Peiviv ko lâi pieggâ, čoskii pááruh vielgis suuptâ lássái paijeel Kuhesnjaargâ taavaabeln.
Tääl lii meerâ jaskodâm.

Áhtoš-Ande já Ánná-ákku väldiv kuohtuid páárnáščurruid fáárun jieijâs kárbái luusâ.
Te oigeh taid meerân já puohah njuškejeh siisâ.
Kárbást láá kyevtih ááiruh já Áhtoš-Ande táttu Biernie vist suuhâđ iššeen.

"Mij lep Säiđikoškás vyelgimin.
Tobbeen mij šoddâp ušteđ sääiđi."

Sij suheh äigipuudâ jávutteemmin.
Áhtoš-Ande já Biernie suuhâv.
Kuhes siijgah láá pááccám onnáin pááruin.
Áigin já Tást vuod čokkáv paldluvâi monnjâtiljá alne já suilâv páárui mield.
Áigin kiäččá Tást kieđâid.
Sust láá nuuvt uccâ, mučis kieđah.
Sun muuštâš, mon lines já liegâs lâi toollâđ, ko suoi tiervâttáin.
Sust ličij mielâ toppiđ kieđâ, ete keččâličij lii-uv ain siämmáá liegâs já lines, mut ij kehtid.
Talle sun kejâškuát luudijd já meerâ.
Tääbbin láá nuuvt ennuv mučis lodeh meid.
Motomijd luudijd sun tobdá, iärásijd sun ij lah kuássin ovdil uáinám.
Áhtoš-Ande oro tubdâmin puoh.
Tyelli tälli sun muštâl noomâ já čielgee, kost tot mannee já maid tot porá.
"Tuo lii čiellâh," iätá Áhtoš-Ande já čuujoot uccâ čapis lode, mii fakkist lii iđestâm muádi meetter kiäčán kárbást.
Lodde lii puohčâlâm uuccâđ kuolijd já vahâgist poođij kárbá alda oppeet čäsuáiván 
Tot kaŋkkaa kiäččá hirmáštum čolmijguin ulmuid já puohčâl jotelávt.
Melgâd maŋeláá iiđest kukken meddâl kárbást já ráhtá komálii jienâ njuunijn.
"Tot lii uážžum noomâ tast ko skalidit njuunijn tegu olmooš kiän päänih skalideh ko kalmoo," čielgee Áhtoš-Ande.
"Kiđđuv lii uáli suotâs kuullâđ ko ubâ oresjuávkku skaliditteh já tuáruh niŋálâsâi tiet.
Nuuvthân lii čielkáid gihkamat."

Sij molsoh suhheid kuohtii ovdilgo jyevdih Sáiddenjuorra.
Áhtoš-Ande iätá jieijâs tiettiđ, et lii rievtis saje ko uáinih čierrihijd pivdemin čäsuáivist.
"Säiđi porá uccâ kuolijd, moh vyejih cuávis čääsist.
Čierriheh pivdeh meid taid uccâ kuolijd já mij pivdep sääiđi.
Nuuvt älkkee lii taat äšši."

Áhtoš-Ande čielgee maht kalga ušteđ.
"Mun suuvâm já tij väldivetteđ uuštâoorâid kárbá mooŋijkeččin já lyeštivetteđ kyehtlov meetterid tuárgu.
Ele lyešti eenâb, talle sáttá tarvaniđ poonán," rävvee Áhtoš-Ande.
Uuštâoorah láá vittâ, kuttâ kildee vuogâ, main juáhhást lii tuše ohtâ aŋkkur.
Áhtoš-Ande suhá čierrihtuáki kulij.
Áigin, Tást já Biernie lyeštih vuogâid meerân já loheh meetterijd ko lyeštih siijmá maajeeld.

Bierniest tuáppee vuosmuš kyeli jo talle ko lii luáštám lovmat meetterid.
Tot paancârd já viggá peessâđ luovâs  mut ij lah nuuvt styeres já Biernie kiäsá tom älkkeht kárbás.
"Keejâ tie.
Vuosmuš säiđi," rámmoo Áhtoš-Ande.
Te tuáppee siämmáá ääigi Tást já Áigin uštuid.
Aalgâst lii keppis keessiđ siisâ, mut te šadda lussâdubbon et lussâdubbon.
Áigin ij addii maiden.
Sun illá piergee kuolijn.
"Kyeli kiävru," sun huikká ko iäráseh táttuh tiettiđ, mane sun ruhno.
Tást lii jo kiässám jieijâs kyele kárbás.
Toh paancârd kärbisponneest.
Tást tuáppee kyele uáivist já čuáppá čiäppât vorrâsuonâ rasta nijbijn.
Áigin ruhno ain jieijâs salâsáin.
Áhtoš-Ande tuše moijáá.
"Lii suotâs uáiniđ, maggaar kyeli tot lii," sun iätá já jaska suhâmist.
Áigin juátká ruhnom já loppâloopâst uccâ sáiđáš itá čäsuáiván.
Biernie povvâst.
Áigin kyeli ij lah tađe stuárráb ko suu.

Áigin loptee kyele roobdâ paijeel luávkkášum čolmijguin.
Te sun suttá.
Siämmáš kyeli ain kiško.
Áigin čuávu siijmá čolmijguin meerâ čieŋŋâlvuotân.
Sun huámmáš vyellin kyehti kyele vuogâin kiddâ.
Áigin kiäsá taid pajas já loptee kárbás.
 “Hmh, hmh.
Vittâ sääiđi siämmáá ääigi.
Mist kal lii pivdolukko,” Áhtoš-Ande hiimeet.

 Sij suheh moddii val Sáiddenjuorra čoođâ.
Kyelikassâ tievâškuát.
Te sij suheh nube kárbá luusâ tiäđustâllâđ, maht sist mana.
Sehe Áhtoš-Ande já Ánná-ákku lává ton uáivilist, et tääl lii purrâmuš tuárvi kuátisiijdâ ässeid.
Kárbáh suvâdeh paldâluvâi pááruin.
Párnááh savâstâlleh nube kárbá párnáiguin.
 Sij navdâšeh elimist já ilodeh pivdoluhhoost.
Mutâ ráávhu ij pište kuhháá.
Fakkist kulloo hirmâd larmâ meerâ peln.
Lii tegu kussâ mii iinod já hiävuš mii snjirgo siämmáá njalmijn, tuše toin iäroin, et taat jienâ lii čyeti kerdid jiennib.
Kuohtuuh kärbisvievah suorgâneh.
Párnááh nááđuh paaloost kärbispoonán, illá tyestih vilpâstiđgin jienâ kulij.
Áhtoš-Ande kuávlá ávus njalmijn meerân, kogo jienâ poođij.
Ij ohtâgin jienâd maiden.
Hirmâd larmâ kiäppán já jaskood ovdil ko innoomsnjirgom paijaan uđđâsist.
Áigin uáiná Áhtoš-Ande suorgânâm muáđuid, já illá tääl tuástá kuovllistiđ kärbisroobdâ paijeel.
Ij lah mihheen iäpádâsâid.
Meerâst lii iđestâm ellee.
Tot vuájá čäsuáivist tegu kyevdi  já stučá čääsist uánihis, ruánáá kieđâiguin.
Loptee stuorrâ, fastes uáivi já kiäččá kárbáid já ulmuid.
Tot russood alme vuástá já jienâd oppeet jieijâs komálâš innoomsnjirgomáin.
Párnááh tuálih kieđâid peeljij oovdâst já suojâleh jieijâs hirmâd korrâ jienâ vuástá.
Kiinii snuđgo paaloost.
Áhtoš-Ande lii kuávšudâm.
Ko ellee uánihávt jaska larmâdmist, te sun sovkkâl vyeligis, tuođâlâš jienáin:  "Tot lii merâkyevdi.
Mij kolgâp moonnâđ tállán riidon."

Sun siävá Áigin jieijâs luusâ suuhâmskipárin, já te suoi suvâškyettiv kuhes, kievrâs ruttiimijguin meddâl merâkyevdist.
Suvádijn Áhtoš-Ande maainâst guovddi kuálásteijee iššeen veikkâ puáhtá meid leđe uáli jiešlágán.
Tot ij lah ain varâlâš.
Táválávt tot almoot ulmuid varâlâšvuođâ.
Jis olmooš uáiná guovddi, te kalga ain moonnâđ riidon, ko miinii hirmâd puáhtá tábáhtuđ.
Puáhtá leđe korrâ šoŋŋâ puátimin teikkâ miinii eres varâlijd.
Ijge kannat kuássin pajaluvkeččâđ merâkyevdi.
 
Ráđádâllâm

Ko kärbisjuávkku juávdá Paseluovtâ siisâ já aldan sááđhu, Áhtoš-Ande mieigâst ááirui vuástá, posseet já iätá:

"Taat lii uáli komálâš.
Ij mihheen šoŋŋâmeerhâid lah čäittimin iärrás ko šiev šooŋâ.
Kyevdi kal lii monnii eres ääšist váárutmin.
Mun ferttiim ráđádâllâđ eres rävisulmuiguin.”

	

Riddoost čuállejeh kuolijd, toideh taid meerâst  já kurppoh taid ollerääji paajaabel.
Iäráseh kiäh iä lah lamaš meerâ alne, puátih viežžâđ vuoššâmkuolijd já kuullâđ uđđâsijd.
Sij láá meid kuullâm merâkyevdi já láá sahâkoškoost.
Áhtoš-Ande ij haalijd muštâliđ ulguubeln.
Sun táttu puohâid čokkâniđ stuárráámus kuátán.
Sust lii tehálâš äšši.
	
Stuárráámus kuáti ij lah nuuvt styeres.
Sij ferttejeh čokkáđ pald-paldâluvâi.
Rävisulmuuh čokáneh puášu alda.
Párnááh vuod vyeliláá luáidoid.
Áigin uáiná sehe Iselin Janette já Johán nube luáidust ton pele aarrân.
Heammu-uv lii finnim saje Johán táváábeln.
 Sij vyeših vorâs kuolijd merâčääsist.
Kyelihaajâ tiävdá kuáđi.
Áigin lii ovdil ain annaam kyelihaajâ unohâssân já uccást ij lah vyevsistum.
Tääbbin haajâ lii njäälgis.
Sun vájáldit merâkyevdi já juurdâš oppeet, mon pyeri lii orroođ tääbbin Pasevyeppest.
 Talle Iselin Janette viggá koijâdiđ, ete mii lii meerâ alne tábáhtum.

Áigin suorgân, et merâkyevdi lii surgâdis tiileest váárutmin.
Áhtoš-Ande táttu Iselin Janette vyerdiđ.
Ášši lii nuuvt tuođâlâš, et ij pyevti kuárus čovjijn tom kuullâđ.

Šadda ilgâdis mielâtile.
Ko kyeli lii kopšâm, puohah poreh jienâjávuttáá, keldâgâsâst.
Áhtoš-Ande šalligâs vistig, jis oro lemin pevhištittee, mut sust láá vaigâdis saavah.
Talle muštâl määđhist já merâkyevdist.
Sun čielgee uđđâsist tom, maid lii kárbást muštâlâm.
Motomeh párnááh suorgâneh, šyehkih já motomeh čiärustuveh.
Áhtoš-Ande lohđut, et ij kihheen lah jieggâeeđeest, mut miinii táiđá leđe tábáhtuumin.
Jis sij kuittâg halijdeh koijâdiđ maidnii, te pyehtih tääl toohâđ tom.
Heammu čibástâl já sárnuškuát.
Sun nabdeest ääši uáli jollân.
Ijge mieđeet, ete ličij ollágin poollâm meerâ alne.
Sun lattiist peic et merâkyevdi lii uáli vuovâs, já sij kiäh iä lah uáinám, kalgeh suuhâđ áápán keččâđ tom fastes kááigá.
Áhtoš-Ande kiäččá tuođâlij čolmijguin Heammu.
Sun muštoot, et taat äšši ij lah sierâdem teikkâ almaaštâllâm árvusâš.
Sij pyehtih kal eelliđ fiärvást keččâmin merâkyevdi.
Mut ij ohtâgin vyelgi meerâ oolâ ovdilgo lii čielgâm maggaar vaarâ tobbeen lii.
Nuáidih sárnuh kuhháá máhđulijn vaarâin.
Miisun tot lii mii áštá sii? Sij iä kaavnâ vástádâs.
Hyenes šoŋŋâ kuittâg ij lah puátimin.
Tast sij láá aaibâs viseseh.
Mut maidba merâkyevdi keččâl muštâliđ sijjân?
"Kost poođij já kuus moonâi?" koijâd Iskku-Guvji kote lii Johán kuáđi hovdâ.
	
Áhtoš-Ande já Ánná-ákku keččâv kuhháá kuábáš-uv kuáimásis ovdilgo Ánná-ákku seelvât čudduu já västidškuát: 

"Tot poođij meerâst já  iđestij nubálov meetter keččin mii kärbisroobdâst.
Tot vuojâi nuuvt alda, et ooinijm puoh pastelis paanijd já suálsi mii kuulgâi njäälmist.
Vuojâččij talle meddâl, teškâlij seeibi meerân nuuvt, et tiškoi čääsi mii oolâ.
Jurgâlij já kuovlâi viehâ kuhháá kuábbáá-uv kárbás.
Talle jurâttij uáivi já vuojâi masa kidâ Kuhesnjaargân ovdilgo puohčâlij já lappui."

Rävisulmuuh šuáhkádeh lussâdávt: “Vuoi ij, vuoi ij.
Kidâ Kuhesnjaargân," västid Iskku-Guvji.
Sun luvvá uáivi já leškee kyeliliemâ tullâsajan: “Sárákku,”  sun sovkkâl.
Nissoonimelân kote varjâl nisonijd.

Áigin ij addii maiden.
Sun tiätá et lii ennuv, maid sun ij tieđe taan komálâš maailmist kuus lii juovdâm.
Sun ij lah ovdil addim, et ellee puáhtá muštâliđ ulmuid varâlâšvuođâin.
Ijgin sun addii, maid merâkyevdi viggá almottiđ.
Sunjin lii meid väädis addiđ mane rävisulmuuh suorgânii, ko kullii et merâkyevdi vuojâi Kuhesnjaargân ovdilgo puohčâlij.
Sun ervid et lii tuođâlâš äšši, mut tom mon hirmâd tuođâlâš, sun ij vala addii.

	Áhtoš-Ande libžo čokkámsaajeest já kiäččá Ánná-áákun kote čokkáá puášu nube peln.
Almai tiäddá vyelipoksâm pajepoksâm vuástá já kiäččá tuulân.
Ánná-ákku kuoskât jieijâs kaandâ uálgátuáivi já ruvvee tom.
Te Áhtoš-Ande kiäččá párnáid já hiimeet.
Sun áigu ettâđ maidnii.
"Lii váhá puástud, já muštâlâm váhá liijkás tooláá tijjân taam, maid mun ááigum muštâliđ tääl.
Liččijm esken keesi loopâst kolgâđ muštâliđ taam.
Mut táiđá leđe pyeremus muštâliđ jo tääl.”

Áhtoš-Ande ooroost ruttiđ vuoiŋâ.
Jienâ lii lines ko juátká, mut čalmeh láá murâšliih.

“Kuhesnjargâ lii jieš eromâš tehálâš saje.
Tot lii tuotâ pase saje.
Pasemus mii pases soojijn.

Tágáreh iä lah maŋgâ, já mij anneep tom stuorrâ áárvust.
Suijân toos lii, et njaargâ juovâin láá tovlááh hävdisajeh.
Tot lii säämi nooidij hávdádemsaje.
Njárgakeejist lii vuod saje, kost mij rahttâđâim jáámmám nooidijd majemuu máátkán já avalii vuoiŋâstmân.
Merâkyevdi lii váruttâm mii, et miinii puáhtá tábáhtuđ tobbeen.
Mij ep tieđe mii, mut mij ferttip leđe kiärguseh väldiđ vuástá tom mii puátá."

Áhtoš-Ande juurdâš äigipuudâ, te iätá nanosávt: "Já mij ferttip orostittiđ tom teikkâ sii."

Áiginist uškes vuoijâd čielgi mield. 
Sun tobdá kaameest et Áhtoš-Ande lii vuoigâdist.
Merâkyevdi ij lamaš äštimin sii.
Tot tuše eelij čäittimin, et sij ferttejeh varjâliđ Kuhesnjaargâ.

Nuáidih ráđádâlleh vala äigipuudâ.
Loppâloopâst äšši lii čielgâs.
”Mij lep sooppâm et puohah vyelgiđ Kuhesnjaargân itten vâi puoh párnááh peesih uápásmuđ Kuhesnjaargâ syeligâsvuođáid ovdilgo miinii tábáhtuvá”, čielgee Áhtoš-Ande.
Sun ij haalijd ettâđ eenâb.
Ulmuuh vyelgiškyeteh, kii kuus-uv.
 
Kuhesnjargâ 

Áigin lii jo uáđđâm uánihávt ko Tást covná suu.
Nieidâ lii tuođâlâš.

	“Mun eellim olgon já oinim motomijd párnáid uigâmin kárbá meerân,” sun sovkkâl.
	Áigin koccáá, paijaan idduidis oolâ já ruvvee čoolmijd.
Áhtoš-Ande já Ánná-ákku iävá lah kuáđist.
Ijge Heammu.
Kuusba sij láá lappum?
	“Kalle párnážid oinih?” Áigin koijâd Tästist.
	“Kyehti párnáá.
Oroin lemin Heammu já Iselin Janette.”

	Áigin kiäččá Heammu uáđđimsaje.
Oro lemin tegu Heammu ličij uáđimin ruávu vyelni.
Áigin kuánttu toho.
Sun loptee ruávu.
Ton vyelni ij viälláá Heammu.
Sun lii nutkâm šišneseehâid já pihtâsijd ruávu vuálá nuuvt et tobbeen oro lemin uáđđee olmooš.
Jieš sun lii vuálgám patârâsân.
Áigin šuáhkáád.
“Nabai Áhtoš-Ande já Ánná-ákku? Lah-uv uáinám sunnuu?”

	“Jiem lah,” Tást västid.
“Jiem kaavnâ sunnuu kosten.”

Áigin kárvudât jotelávt olgopihtâsijd, čyežžil já njááhá olgos.
Tást čuávvul.
Suoi kaččâv kuáđist kuátán ucâmin rävisulmuid, mut ij kosten lah ohtâgin.
Eres párnááh láá uáđimin, tuše Iselin Janette lii meid lappum.
“Suoi lává vuálgám merâkyevdi keččâđ.
Kaavhâd ko lává joolah.
Muoi ferttejeen orostittiđ sunnuu,” iätá Tást.

“Vuálgoon peic uuccâđ rävisulmuid?” iävtut Áigin.
“Iän oostâ.
Iän muoi tieđe kost sij láá.
Muoi tuámmeen peic Heammu-kuáhtás maŋŋaal,” koččo Tást.
Párnáákyevtis kaččâlává merâriidon.
Uccâ muorâkäärbis uáinoo kuávdoo luovtâ.
Áigin siävá toos já sun táttu huihen sunnuu puáttiđ riidon.
Heammu luáštá ááiru já siävá maasâd.

“Suoi iävá puáđi maasâd.
Jiemge mun tuostâ suuhâđ maajeeld, maid muoi tahheen?” koijâd Áigin.
Tást kiäččá tavas njaargân, kost láá pase häävdih já saje kost valmâšteleh jämmeid majemuu máátkán já avalii vuoiŋâstmân.
“Merâkyevdi lii Kuhesnjaargâ riddoost.
Suoi suuhâv toho,” iätá Tást joskâdávt.

Suoi iävá taarbâš innig ettâđ maiden.
Suoi vilpâstává tuše nubijdis, já kaččâlává Kuhesnjaargâ kulij.
Lii mučis kesi-ijjâ.
Kuálkki.
Piäiváš páštá tavveen stuorrâ meerâ paijeel.
Ko Áigin-kyevtis kaččâv kuolbân mield, te suoi puáttiv forgâ tiävá suoivui.
Suoi njuškov vielti pajas já tiävá oolâ.
Tobbeen piäivášg päštiškuát njuolgist muáđui vuástá.
Suoi iävá uáini maiden, mut iävá peerust.
Peic lasettává liävtu piäiváá vuástá.
Fakkist Tást ooroost.
Ijge Áigin addii mane.
Sun čuujoot piäiváá kulij.
Tavas.
Áigin loptee kieđâ káálun já suoijâl čoolmijd piäiváá vuástá.
Tääl sun meiddei uáiná, maid Tást lii aiccâm.
Ittáársuolluu taavaapeln lii stuorrâ ränis tamppâ.
Áigin tuáppee Tást já rottee suu fáárun stuorrâ keeđgi tuáhá.
Sun tobdá kolmâs šavâmin roopâst.
Sun ij liččii eenâb suorgânâm veikkâ ličij love merâkyevdid uáinám.
Merâkyevdihân Áigin vuárdá-uv uáiniđ.
Mut mane immâšist lii stuorrâ, ränis tamppâ tääbbin? Tääbbin Ittáársuolluu alda? Eidu pase njaargâ ulguubeln? Tääbbin kost iä lah magarehgin uđđâáigásiih tiiŋgah? 
Tást kuovllist várugávt keeđgi paijeel.
Sun ij eeđâ maiden.
Muáđuh láá tuotâseh já suu čalmeh láá tegu njuolgis sárgáh.
Moje lii kal kukken ko sun čolmijguin tárkkoo taampâ.
“Maidba tuot tamppâ taha tääbbin”, sun koijâd alnestis eenâb ko Áiginist.
Áigin lii uáinám tággáár taampâ ovdil, mut ij mušte kost.
Tast ij kiergân kuittâg smiettâđ tađe eenâb tääl.
Meerâ alne suoi kuullâv Heammu-kuáhtás kiergânmin Guhkesnjárga

Suoi aldanává merâkyevdi, mii viälláástâl čäsuáivist.
Merâkyevdi loptee uáivi já kaŋkkaa.
Tot mulgo vist párnáákuáhtá já rááhu nuuvt fasteeht ko máhđulâš.
Iselin Janette huuihád já Heammu riäšká fasteeht.
“Njuámmiliištâ,” Heammu hárdá Iselin Janette.
“Tunhân kuullih maid Áhtoš-Ande eeđâi.
Tothân ij lah ulmuid varâlâš,” Heammu njálmu.
Jieš sun huikká merâkuávdán.
Koččood tom stuorrâ, káigáás fostâgin já táttu tom puáttiđ čäittiđ, mon faste tot lii.
Merâkyevdi oro addiimin Heammu.
Tot vuájá aldeláá et aldeláá kárbá, kidâ tassaaš ko lii tuše muádi meetter keččin.
Tot kiäččá párnáákuáhtá já rávváád uđđâsist jieijâs fastemuu muávrumsnjirgomáin.
Suálsi cirgo ton kuáhtá oolâ, kiäh čokkáv kárbást.
“Uu, iähk.
Varâlâš tâi ij.
Tot lii kuittâg unohâs já váiváá,” čiärustuvá Iselin Janette.
Sun táttu muččâdávt Heammu suuhâđ riidon.
“Jiem val ááigu riidon.
Taathân lii suotâs,” povvâst Heammu.
Sun purgá luumâ já kávná lipo já keeđgi.
 Sun piäjá keeđgi sajasis já juurât lipo ain jotelubbooht et jotelubbooht  tassaaš ko luáštá lippokeeji já kirdálit keeđgi.
Keđgi teivid merâkyevdi kááibán.
Kyevdi kiäččá imâštâllee čolmijguin Heammu, kote piäjá jotelis suormâiguin uđđâ keeđgi liipon já jurâtškuát uđđâsist.
Val ohtii luáštá lippokeeji  já keđgee uđđâsist merâkyevdi.
Taan tove Heammu teivid čaalman.
Merâkyevdi huuihád oles čudâraigijn pohčâsist já puohčâl.
	Heammu riäšká.
“Ha, ha, ha.
Te uáináh.
Ij merâkyevdi lah varâlâš.
Peic ubâ ärgi.” 

Heammu pyeri mielâ ij pište kuhháá.
Kárbá vyelni álgá tuoldâđ já fakkist meerâ tegu láppoo sunnuu vyelni.
Käärbis oro kommáánmin já párnáákyevtis koččâv ruossâlâs poonán.
“Vuoi kaavhâd, toh loptee munnuu oivijnis,” piško Iselin Janette.
Käärbis suilâ ovdâs majas uánihávt.
Suoi keččâlává čyežžiliđ, mut iävá nahcii čokániđgin.
Te käärbis jottáá hitásávt maŋas muáddi meetter, já te vuálgá jotteeđ ovdâskulij oles liävttoin.
 Käärbis kirdá.
Merâkyevdi šlivgee korrâsávt tom fiärván.
Käärbis piäškáád pähtirido vuástá já cuovkkân toos.
Heammu viärá päävti mield meerân.
Iselin Janettegis kirdá kárbást päävti paijeel.
Sun viärá stuorrâ keeđgi njeigâ, já časka uáivi nuuvt et vorrâ kulgâškuát.

Tást já Áigin kyeđđiv jieijâs torvo já tomâlává oles liävttoin nube párnáákuáhtá kulij.
Heammu lii vaigâdis tiileest já viggá peessâđ riidon.
Virde lii riddoost koorâs, já sun vuájá puoh navcâidisguin.
Mottoom vuonâst sun čärvee jieijâs kiddâ pááhtán.
Meerâ lii poossâm päävti putesin já kuáđđám ruonâs njalahâs njivle.
Heammu ij peesâ ciägu päävti pajas.
Sun kačča jyehi keerdi ko keččâl peessâđ pajas.

Merâkyevdi huámmáš suu já rááhu fasteeht.
Tot lihâttâl peljijdis – já te puohčâl.
Heammu piško jamâjienáin.
“Keigii kieđâ teehin jotelávt, täst lii huáppu,” kulloo Heammu paajaabeln.
Áigin lii njeeijâm päävti mield já tuálá jieijâs ovttáin kieđáin kiddâ pähtiluámist.
Nube kieđâ sun keigee suorgânâm Heammun.

Heammu tuáppee kieđâ já keččâl peessâđ pajas.
Moddii jyelgi njalpeet ko Heammu moonât cuápci njalahâs tiäbuin.
Áigin ij lyešti suu, mut kiäsá puoh vuoimijnis nube kaandâ pajas.
Eidu talle itá oppeet merâkyevdi čäsuáiván já hámssu tobbeen, kost Heammu lâi čuážžum.

Heammu njuškee já Áigin rottee nuuvt čuuvtij ko peri vaja.
Heammu kávná cuápci já Áigin tuálá suu kieđâ.
“Ij kannat täst vyerdiđ.
Merâkyevdi puátá maasâd,” iätá Áigin.
Sun loptee jieijâs vielti pajas já kiäsá Heammu maajeeld.
Heammu piäsá juolgij já kieđâi oolâ já oovtâst kaandâkyevtis kuárŋuv oles liävttoin päävti pajas já njuškiv toorvon keeđgi tuáhá.
Tobbeen čokkáv Iselin Janette já Tást.
Iselin Janettest láá fastes häävih uáivist, mut sun ij varde innig.
Áigin kiäččá Tást.
Suoi iävá eeđâ maiden nubijdis.
Täst ličij tehálâš sárnuđ.
	“Tun koolgah áánnuđ merâkyevdist addâgâs,” Áigin iätá Heammun.
Heammu kiäččá sunjin, ijge oro addiimin, mast Áigin sárnu.
	“Tun lah hárdám já kivsedâm merâkyevdi, jis jieh áánu addâgâs, te merâkyevdi maadâ čuávu tuu avepeeivi,” čielgee Áigin.
Sun lii ain suttâm, mut huámmáš et Heammu lii jaamâs suorgânâm já äddee et sun ferttee maaššâđ leđe rávhálâš.
Heammu kávkká kuhháá Áigin.
Talle sun tuše viilpâst Tást já Iselin Janette.
Heammu uáiná et puohah láá siämmáá mielâ.
Heammu lii čoođâ njuoskâm já nuuvt suorgânâm, et ij nahcii säänigin ettâđ.
Päänih skalijdeh já sun voovdâd: “a., a., a., a., a.,” ko piähá keeđgi pirrâ meerâ kulij.
	“A, a, a, addâ, ggggg âssssi,” sun viijmâg vaja ettâđ.

	Merâkyevdi ooroost vuojâdem já ráávhud ko kulá addâgâs áánnum.
Tot kiäččá stuorrâ čolmijguin Heammu.
Jienâ ij kulluu, kuittâg lii tegu Heammu savâstâlâčij merâkuovdijn.
Merâkyevdi kärŋilut uáivi já loptee kääibi.
Heammu nuáigist merâkuávdán.
Te merâkyevdi loptee uáivi já teškâl tom meerân nuuvt et čääci stirccáá.

 
Volliittem

Viijmâg Heammu jurgâl eres párnáid kuávlun pallam čolmijguin.
“Merâkyevdi iätá, et mii lep stuorrâ vaarâst tääl”.
Sun ij kiergân eenâb čielgiđ ovdil ko miinii pávkkáá hirmâdávt.
Uánihávt lii joskâd ovdil ko ááimust šuuđijd já oppeet pávkkáá.
Te pávkkáá uđđâsist et uđđâsist.
Njaargâ miätá pávkku.
Ovdil pávkkáámij kulloo njuurgâs.
Te kooskâst já pávkkáá.
Eennâm já keeđgih kirdeh tuohu teehi.
Pähti tuárgist já luovâs keeđgih vierih.
Párnááh nááđuh keeđgi tuáhá, já tuálih kieđâid peeljij oovdâst.
Ij ohtâgin addii maiden.

“Merâkyevdi eeđâi et ränis tamppâ lii varâlâš mijjân, já toh ráfehuhttá suu meid,” čielgee Heammu ko pávkkáámeh viijmâg noheh.
	“Suátiviehâ,” iätá Tást.
	“Nuuvt fal,” nannee Áigin.
Sun muštá kost sun lii uáinám tággáár taampâ.
Suátivievâ päikkisiijđoin interneetist.
“Tot lii merâsuátivievâ moottortorpeedkäärbis.
Mut mane tot puátá teehin pommittiđ Ittáársuolluu? Mun kuittâg lam annaam tom maailm rávhálumosin saijeen,” Áigin iätá.
“Mut.
Tondiet sij láá-uv puátimin teehin,” iätá Iselin Janette, kote lii orroom joskâ ton rääjist ko čooskij uáivis.
“Sij läävejeh pommittiđ tágárijd soojijd,” sun čielgee.
“Sij almotteh tuše, et ij lah lope moonnâđ mottoom sajan, já te sij päješkyeteh toho.
Ákku lii šoddâm tieggáár saajeest, kuus suátikárbáh já suátikirdeeh läävejeh pääččiđ.
Ko sij láá kiergânâm päčimist, te piäsá oppeet ton kuávlust eelliđ.
Talle láá maaŋgâ sajan pááccám fastes pommirogeh, eennâm já šadoh láá puállám já elleeh láá pálttum.”

Áigin lii čoođâ suorgânâm.
Kuittâg sun njááhá keeđgi pirrâ já kuávlá, maid tamppâ tääl parga.
Tot lii jo kukken já vuájá korrâ liävtuin tavas.
Párnááh ráđádâlškyeteh, maid tääl pargeh.

“Jis tot jurgâl, te tot puátá maasâd.
Ij tot kal lah návt jotelávt kiergânâm päčimist”, čielgee Iselin Janette.

Áigin iävtut kaččâliđ patârâsân.
Suu mielâst ličij pyeremus viggâđ kááijuđ jieijâs jiegâ tääl.
Mut eres párnááh iä lah siämmáá mielâ.
“Mij ep pyevti tipteđ tággáár paastahhee pillediđ ubâ Kuhesnjaargâ.
Tothân lii pase saje.
Vuálgup njargâkiäčán.
Kal toh jaskeh päčimist ko uáinih mii,” iävtut Tást.

“Tot kal oro lemin meendu varâlâš.
Jis sij iä uáini teikkâ iä peerust, te poomih teivideh mijjân,” váárut Áigin rääđi.
Sun ij lah kuássin návt poollâm.
Sun iätá olssis et ij taarbâš poollâđ iärásist ko paaloost.
Mut sun ij nahcii oskottiđ jieijâs.
	
Heammu koskâldit Áigin-kuáhtás: “Mij táttup merâkyevdist iše.”

Eres párnááh keččih sunjin uánihávt jávuttáá.

	
“Maid tun smietah.
Mahtba merâkyevdi puávtáččij mii išediđ? Tothân lii ain suttâm tuu keđgilippom tiet,” eeppid Áigin.
Sun ij tuođâi ane Heammu iävtuttâs ávhálâžžân, já halijdičij peic uážžuđ puohâid meddâl Kuhesnjaargâst.
“Jis áiguvetteđ maidnii toohâđ, te kolgâččijd jotelávt keksiđ tom.
Tamppâ lii jurgâlâm já puátá oles liävttoin maasâd,” iätá Iselin Janette.
Eres párnááh-uv kyevlih tavas.
Tamppâ lii ain kukken, mut tääl jo uáinih kanunijd čielgâsávt.
Ij lah iäpádâs.
Suátiviehâ áigu oppeet volliittiđ Kuhesnjaargâ.
Heammu ij vyerdi innig.
Sun piähá päävti oolâ meerâ kulij.
Iäráseh pääcih keeđgi tuáhá vyerdiđ.
“Merâkyevdi, merâkyevdi.
Puáđi teehin.
Tun ferttiih išediđ mii,” huikká Heammu.
Ij ááiján kuhháá ovdil ko merâkyevdi uáivi itá čäsuáiván, mut párnáid, kiäh láá vyerdimin, äigipuddâ lii tegu oles peeivi.

Heammu kiäččá merâkyevdi já merâkyevdi kiäččá tuođâlâžžân Heammu.
Äigipuudâ suoi keččâv tárkká kuábáš-uv kyeimis.
Te Heammu nuáigist já merâkyevdi loptee stuorrâ uáivi já teškâl tom meerân nuuvt et čääci stircco kiddâ riidon.
Talle tot puohčâl.
Siämmáá čalmerepčâlmist kulloo šuuđđân ááimust já čuávuváá seekuuntist pávkkáá oppeet hirmâdávt.
Ij peeškâs lah merâkyevdi suijâ.
Taampâst lii suátiviehâ oppeet álgám pääččiđ Kuhesnjaargâ.
Ovdilgo nube tove pávkkáá, lii Heammu peessâm toorvon keeđgi tuáhá oovtâst eres párnáiguin.
Poomih kaččeh et kaččeh Kuhesnjaargân.
Pähti tuárgist.
Eennâm já keeđgih kirdâččeh ohtânmaanoost ááimu čoođâ.
Šuuđijd, njurgo já pávkkáástâl ooroosthánnáá.
Páárnááriävuin ij lah eres maid toohâđ, ko nááđđuđ já toollâđ kieđâid peeljij oovdâst.
Mut fakkist jaskood.
Poomih iä koočâ, ijge eennâm tuárgist.
Párnááh tuálih val kieđâid peeljij oovdâst kuhháá.
Sij keččih kuoimijdis.
Iä osko, ete pommim lii tääl jo nuuhâm ovdil ko Heammu moijáá.
Sun loptee kieđâid ááimun já huikká.
	
“Mii lii tábáhtum? Mane joskii tääl jo päčimist?” Áigin koijâdist.
“Maid tun sarnuh merâkuovdijn?” Tást imâštâl.
Heammu hástá iärásijd fáárun keččâđ mii tábáhtuvá, já sij kyeđih torvo keeđgi tyehin já maneh tiävá oolâ.

Tamppâ lii peellin kománâm, já kobđo siijđo alne.
Stivrimviste já stivlee láá čääsi vyelni.
Sij uáinih suáldáttijd jiegâeeđeest hiäŋgáámin kärbisroobdâst.

Áigin suorgân oppeet.
Nubeh párnááh-uv šalligâšeh ulmuuriävuid taampâst.
Iä halijdâm lábmet teikkâ koddeđ kiämmân.
Sijhân tuše halijdeh orostittiđ pommim.
Maht taat puovtij moonnâđ nävt puástud?
Talle tábáhtuvá miinii taampân.
Tot jurâškuát hitásávt.
Stivlee luptân pajas čääsist.
Te stivriittâh oinuuškuát.
Ko kärbisrobdâ luptân meddâl čääsist, liähtu lassaan já tamppâ kärŋiluvá lussâdávt nube piälán.
Tast tot oro kárŋá äigipuudâ ovdil ko ceggân maasâd.
Ko tamppâ jaska jurâmist, párnááh kiljoh Kuhesnjaargân.

“Merâkyevdi.
Muu sáŋgár,” illood Heammu.
Iäráseh iä oro tuođâi addiimin, maid Heammu lii táttum merâkyevdi toohâđ.

“Kalhân merâkyevdi lii styeres, mut ij sungin lah nuuvt styeres, et puáhtá komettiđ tieggáár suátivievâ taampâ,” näggee Áigin.
Heammu tuše moijjáá.
“Tamppâhân lii maŋgâ keerdi stuárráb ko merâkyevdi.
Mahtba tot ceevzij tamppáin?” imâštâl Iselin Janette.
	
Tást tuše moijáá: “Merâkyevdihân lii ellee, já mii puáhtá tábáhtuđ, jis ij kunnijât ellee maddâr?” sun koijâd tietivâžžân tast, et jieš tiätá vástádâs.
“Eidu nuuvt,” nannee Heammu.
“Muštottim merâkyevdi, et sun-uv puáhtá táttuđ iše jieijâs maddârijn.
Tääl suátiviehâ peesâi feeriđ, maht kiävá ko kiivsed taggaar, kote lii stuárráb ko sij.” 

Meerâ alne ij lah taat draama vala lappâd.
Kuhesnjaargâst párnááh uáinih, maht merâkyevdi maadâr oppeet et oppeet nurdá taampâ kidâ tassaaš, ko sun lii uigâm tom kuhás meddâl Ittáársuollust.

“Tot ij puáđi maasâd,” iätá Áigin.

“Ij tiäđustkin,” nanne Iselin Janette.
“Ij ohtâgin olmooš tuostâ ettâđ et sij láá uáinittâttâm merâkuávdán.
Puohahhân aneh sii talle aaibâs jollân.
Toh peic čielgejeh et Ittáársuálui ij heivii pommimpäikkin eres suujâ keežild.”
 
Kuátisiijdâst

Puoh rävisulmuuh láá olgon ko párnááh jyevdih kuátisiijdân.
Sij muštâleh jieijâs lam ehidist iällám sieidi kulen čokkiimin vuoimijd.
Kuátisiijdân macâdijn sij huámášii, et nelji párnáá lijjii lappum.
Kuittâg ij lah ohtâgin suttâm.

Áhtoš-Ande salo jyehi áinoo párnáá já rámmoo sii.
“Mij lep čuávvum tii ton rääjist ko Áigin káájui Heammu já Tást orostitij Iselin Janette voorâ.
Ton rääjist lep uáinám maid tij leppeđ porgâm.
Kal tij kustoo leppeđ tääl jo oppâm eenâb ko maid mun liččim vuárdám tii oppâđ ubâ keesist.
Tij leppeđ kááijum Kuhesnjaargâ pilledmist.”

Čuávuváá peeivi lii ilolâš juávkku joođoost Kuhesnjaargân.
Tääl párnááh áiguh uápásmuđ olmânáál ton pase sajan.
