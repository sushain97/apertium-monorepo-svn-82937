Inarilainen: Aanaar kieldâ pargein iä vaađâ sämikielâ máátu 

Sämitigge lii tuáivum, et Aanaar kieldâ pargeid bálkádettiin kejâččij sämikielâ eromâš ánssun, veikkâ tot ij liččiigin virge teikkâ pargosaje tohálâšvuođâvátámâššân. Kieldâ ij kuittâg ááigu täst tuohungin vaattâđ sämikielâ máátu puohâin pargein. 

Aanaar kieldâ ij ááigu puátteevuođâstgin vaattâđ puohah jieijâs pargein sämikielâ máátu, muštâl Inarilainen-aavis. Sämikielâ lohhoo täst tuohun-uv eromâš ánssun táárbu fáárust kieldâ viirgijd já eres pargosoojijd tevdidijn. Návt västid Aanaar kieldâhaldâttâh Sämitiigán, mii lâi vuolgâttâm kieldân iävtuttâs sämikielâlâš palvâlusâi uárnimist kieldâ sierâ surggiiin. 

Sämitigge lâi eereeb eres tuáivum, et kieldâ viirgij já eres pargosoojijd tevdidijn kejâččij säämi kielâlaavâ vuáđuld sämikielâ máátu eromâš ánssun, veikkâ tot ij liččiigin tohálâšvuođâvátámâššân. 

Sämitigge uáiná, et kieldâst ličij máhđulâšvuotâ meridiđ sämikielâ máátu tohálâšvuođâvátámâššân.
