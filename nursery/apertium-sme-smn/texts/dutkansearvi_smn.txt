Tiervâpuáttim Sämikielâ já -kulttuur tutkâmseervi blogi- já nettisijđoid! Kesimáánust 2014 sämitotkeeh čokkânii syemmilâš-ugrâlâš kielâtutkân kähviviistán Helsig ollâopâttuvâst. Oohtân čokkânâm totkeeh vuáđudii vuossâmuu Sämikielâ já -kulttuur tutkâmseervi sämmilij historjást. Totkeeh pargeh sierâ ollâopâttuvâin Suomâst já Säämi ollâškoovlâst. Sii ovtâstit ohtâsâš perustume sämikielân já sämiaššijd. Suomâst vááilui tággáár tieđâlâš servi já tággáár vááijuvvuođâ taat uđđâ servi tääl tiävdá.
 
Tutkâmseervi ulmen lii hárjuttiđ tieđâlâš tooimâ já toimâttiđ nettijulgáštus Sámegiela ja -kultuvrra dutkansearvvi dieđelaš áigečála (Sämikielâ já –kulttuur tutkâmseervi tieđâlâš äigičaalâ já nuorttâlâškielân Sääʹmǩiõl da -kulttuur tuʹtǩǩeemsieʹbr tiõđlaž äi´ǧǧpââ´jjlõstt já blogi. Täin olgosadalduvâin kieđâvuššojeh sämikielâ já -kulttuur kyeskee ääših. Tutkâmseervi ulmen lii uážžuđ sämmilijd já eres algâaalmugijd kielâin já kulttuurâin perustum totkeid já aktivistâid čäälliđ teevstâid äigikyevdilis teemain já tutkâmpuátusijn já pieijâđ joton konstruktiivlâš nágáttâllâm. Seervi viggâmuššân lii lasettiđ savâstâllâm tieđâlâš siärvus, sämikielsiärvusij já eres sämikielâ já -kulttuur iäkálskitmist perusteijee peelij kooskâst.

Algâaalmugij tiätu, kielah já kulttuureh láá puáttám eenâb já eenâb uáinulâžžân vuostâsin algâaalmugij jieijâs tieđâlâš já poolitlâš toimâlâšvuođâ já lasanâm algâaalmugtutkâmuš keežild. Kielâtiäđulâšvuotâ já kulttuursensitiviteet täi aalmugij kieláiud já kulttuuráid lii lasanâm, sämikielâ árvu já sajadâh pajanâm já kielâkevttei identiteet nanosmum. Kuittâg sämikielâ lii vala uccáá kevttum tiettust já tieđâlâš čälimist. Taan tied lii taarbâšlâš lekkâđ uđđâ neutraal kanava mii tuáimá sämikielâlâš savâstâllâmfoorumin sierâ sämikielâ já  kulttuur tuáimeid já kielâkevtteid.
Ulmen lii meid raččođ puohlágán myytâid já räjiaaiđijd moh hettejeh sämikielâ já -kulttuur tuáimei koskâsâš vuáruvaikuttâs já ton ovdánem. Ulmui identiteeteh rievdâdeh, já nuorah távjá aneh jieijâs lemin sehe sämmilâžžân já syemmilâžžân. Sämmilâšvuođâ ij innig pyevti paldâlistiđ tiätu páihálâš kulttuurân tâi tiätu iäláttâsân, mii tuše puávtáččij faallâđ noonâ vuáđu identiteetân, tastko sosiaallâš ohtâvuođah láá viermilum kielâlâš, kulttuurlâš já geograaflâš rajij rasta. Tággáár uđđâ tilálâšvuodâi addim taarbâš uđđâ kiäinuid já mekaniismâid. Sämmiliih iä pyevti pisániđ toovláš ááigán já tiäduttiđ tuše jieijâs eromâšvuođâ já puigâvuođâ eres etnisij juávhui iähtun oles ääigi muttuustellee mailmist. Tarbâšuvvoo tutkum já analysistum tiätu sämmilâšvuođâst já sämmilij tiileest sehe sämmilij já ij-sämmilij kooskâst. Tutkâmuš já ton puátusij almostittem já popularisistem lii návt tehálâš, já tom tutkâmservi oovded blogi já nettijulgáštus pehti.
Tutkâmservi puávdee lohheid fáárun uásálistiđ já čäälliđ blogi já artikkâl tutkâmseervi siijđoin adelum ravvui mieldi. Tobbeen kaavnah meid seervi ohtâvuođâtiäđuid jis tarbâšâh lasetiäđuid.
