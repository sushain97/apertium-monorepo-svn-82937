Otne gaskavahku 2.3.2016 šattai 20 jagi das, go Ohcejogas ávvudedje Sámedikki virggálaš rahpama.

Láhka Suoma Sámedikki vuođđudeamis bođii fápmui jagi 1996 álggus. Vuosttas Sámedikki ságajođiheaddji Pekka Aikio muittaša, ahte dalle ledje ollu vuordámušat Sámedikki ektui das, ahte Sámediggi bastá čoavdit sápmelaččaid eanan- ja čáhcerivttiid.

– Mii humaimet olu ollislaš gova birra. Sápmelaččat lea álgoálbmot, ii dušše gielalaš joavku, muhto álgoálbmot. Álgoálbmogii gullet maiddái eatnan- ja ealáhusvuoigatvuođat, ja mis lei duođai stuorra jáhkku dasa, ahte mii oažžut dakkár vuoigatvuođaid, Aikio dadjá guoktelot jagi Sámedikki rahpandoaluid maŋŋá.

"Dalle mis leai nu positiivvalaš atmosfeara"

Sámediggelága ásaheapmi lei stuorra vuoitu sápmelaččaide, ja sámediggi álggahiige barggus garra movttain.

– Mii doalvvuimet olu vuoigatvuođalaš áššiid bajás ja dagaimet evttohusaid stáhta eiseválddiide ja nu ain. Mis maiddái šattai hirbmat viiddis ovttasbargu stáhta eiseválddiiguin ja maiddái gielddaiguin ja mis ledje olu bargojoavkkut maidda válljiimet ovddasteddjiid juohke gildii, Aikio muitala.

– Dalle mis leai nu positiivvalaš atmosfeara, ja dan lei maiddái álggus mu mielas dan oktavuođas goas mii barggaimet ovttas stáhta válddiin, ahte stáhta bealis ledje hirpmat positiivvalaš ovttasbargoguoimmit, Aikio muittaša Sámedikki buorre álggu.

Niegut eai ollašuvvan

Dál diehtit, ahte sámirivttiid ovddideapmi lea goikan maŋimustá Suoma riikkabeivviide, nugo ILO-soahpamuša ratifiseren ja sámediggelága ođasmahttin mannan giđa.

– Mis lei garra áigi geahččalit oažžut áššiid ovddos, maid mii leimmet hábmen. Viiddidit iešstivrema, viiddidit lágaid, oažžut boares vuoigatvuođaid dalá lágaide. Muhto dat ii ollašuvvan. Álggii áibbas earálágan dáistaleapmi.

– Dat lei sápmelaččaid assimilerenpolitihkka mii lei Suomas, nugo dál go geahčan duon áiggi. Munnje bođii dakkár dovdu, ahte gal dat lei Suomas hui garrasit návlejuvvon gitta, ahte sápmelaččat fertejit assimilerejuvvot, Aikio dadjá.

Suopma ii háliidan Aikio mielas geavadis ovddidit sápmelaččaid áššiid, vaikke sápmelaččat ledje dovddastuvvon Suoma eamiálbmogin. Aikio muitala, ahte garraseamos vuosttildeaddji lei eana- ja meahccedoalloministeriija virgegoddi.

– Dat lei imaš ášši Suomas, ahte dat čallojuvvui vuođđoláhkii, áššit maid Suopma ii goittotge háliidan ovddidit, nu ahte dat prinsihpa livččii čallojuvvon praktihkalaččat sierra lágaide.

– Ovdamearkka dihtii mis lei dat riekti nannet ja ovddidit iežamet giela ja kultuvrra ja kultuvrii gullevaš vuođđoealáhusaid. Muhto dat ii goassige čállojuvvon boazodoalloláhkii, iige guolástusláhkii, ii meahcástusláhkii. Stáhtas lei hirbmat garra miella ahte ii, Aikio oaivvilda.

Ballá Sámedikki šaddat dušše giella- ja kulturorganisašuvdnan

Goittotge muhtun áššit leat ovdánan Sámedikkis. Sámediggi lea ožžon iežas doaibmadálu, Kulturguovddáš Sajosa Anárii. Maiddái sámegielaid dili ovdáneami Aikio oaidná positiivvalažžan.

Pekka Aikio lea goit fuolas sámeáššiid boahtteáiggis ja das, ahte Sámediggi šaddá dušše fal sámegielaid- ja kulturorganisašuvdnan.

– Mun háliidan dan birra muittuhit alo, ahte Sámedikki geatnegasvuohta lea dieđusge bealuštit dan oppa eamiálbmotposišuvnna, dan dili. Dasa gullet rievttit eatnamiidda, čáziide ja ealáhusaide. Sápmelaččat leat oamastan iežaset guovllu, guohtoneatnamiid, guollebivdočáziid ja mehciid. Dat leat gullan sápmelaččaide, Aikio muittuha.

Jo 20 jagi dassái digaštalle stivrabáikkiin

Dalá Sámedikki ortniiduvvančoahkkimis mannan vahku maŋŋebárgga digaštalle máŋga diimmu das, maid buot joavkkuin galget leat ovddasteaddjit sámedikki stivrras.

Muhto mo ieš ságastallan lea ovdánan 20 jagis? Pekka Aikio muittaša, ahte juo dalle maid leai seamma gizzu das, mat guovllut ja joavkkut galget beassat Sámedikke stivrii.

Dán áiggis Sámediggi goit lea ožžon iežas doaibmadálu, Sajosa. Boahtteáiggis son gal lea fuolas.

– Otná beaivvi dilli lea nu, ahte Suoma stáhta hálida ovddidit hui garrasit ja hui jođánit. Mun balan, ahte boahtte válggain njeallje jagi geahčen šaddá dakkár dilli, ahte bohtet hui máŋggat, hirpmat máŋggat láddelaččat sisa Sámediggái lágalaččat, Aikio dadjá.