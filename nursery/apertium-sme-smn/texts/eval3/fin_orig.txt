Jokamiehenoikeuksia ja jousiammuntaa saamelaisalueen eräkummi-koulukiertueella

Metsähallituksen Eräkummit kiertävät viikon ajan saamelaisalueella eräkasvatukseen painottuvalla koulukiertueella. 
Kiertueella lapset pääsevät tekemisen kautta oppimaan ja innostumaan luonnosta sekä eränkäynnistä. 
Opettajat saavat eränkäyntikulttuuriin ja ekosysteemipalveluihin liittyvää valmista opetusmateriaalia opetuksen tueksi.

Eräkasvatuksessa luontoa tarkastellaan riistanäkökulmasta ja opastetaan lapsia kunnioittamaan ja hoitamaan luontoa riistaa kunnioittaen. 
Metsähallituksen koordinoima valtakunnallinen Eräkummit-hanke on rahoitettu riistanhoitomaksuista.
- Metsähallituksen eräkasvatuksen lisäksi koulukiertue tukee saamen kielen käyttöä, kertoo saamenkielinen tiedottaja Pentti Pieski Metsähallituksesta.

Kiertueen aikana toiminnallisilla rasteilla tutustutaan muun muassa riistanhoitoon, jousiammuntaan sekä kestävään luonnon hyödyntämiseen ja jokamiehenoikeuksiin. 
Luonnossa liikkumiseen kiertueella tutustutaan Lemmenjoen kansallispuistopelin kautta.
- Pelissä on ideana kiertää kansallispuisto ja kerätä pisteitä. 
Rastilla pärjäävät lapset, jotka ovat liikkuneet luonnossa monipuolisesti. 
Peli mukautuu ikäryhmän mukaan kysymyksiä muutellen. 
Ryhmässä opettelemme keskustelemaan ja peliä voidaan pelata ryhmän mukaan joko suomeksi tai saameksi kertoo inarinsaamea puhuva Metsähallituksen erikoissuunnittelija Kirsi Ukkonen Luontokeskus Siidasta.

Toiminnalliset luontoaiheiset rastit ovat mielenkiintoisia ja jättävät lapsille positiivisia muistijälkiä. 
Eräkummit-hankkeen tehtävänä on tuoda eräkasvatusta lapsille monipuolisesti, myös niille lapsille joille eränkäynti ei ole ennestään tuttu juttu.
- Kaikista lapsista ei kasva metsästäjiä mutta perusasiat on hyvä ymmärtää. 

Enontekiöläisen Ailu Näkkäläjärven mielestä jousiammunta oli kiertueen mukavin rasti. 
Poronhoitajaperheessä kasvanut Ailu (12) on tottunut eränkävijä. 
Luonnossa liikutaan poronhoitotöissä, kalastus- ja hillareissuilla. 
Ailu on myös nähnyt luonnossa monia eläimiä, kuten poroja, kettuja, hirviä ja karhunkin.
- Luonnossa liikkuessa pitää käyttää omaa päätään, huolehtia käytännön asioista, kuten nuotion sytyttämisestä, Ailu Näkkäläjärvi mainitsee.

- Jokamiehenoikeuksiin tutustutaan pantomiimiesitysten kautta. 
Lapset ja opettajat saavat harjoitella esiintymistaitoja ja samalla luonnossa liikkumisen perusteet tulevat tutuksi. 
Samalla täytetään reppu metsäretkiä varten, kertoo luonnossa liikkumista harrastava Yllästunturin luontokeskus Kellokkaan asiakasneuvoja Hanna Alakulppi Metsähallituksesta.

Kiertue kiertää viikolla 38 maanantaina Enontekiön kouluista Hetta ja Peltovuoma. Tiistaina Enontekiön kouluista Karesuvanto. 
Keskiviikkona Utsjoen kouluista kirkonkylän, Karikasniemi ja Nuorgamin koululaiset. 
Torstaina on vuorona Inarin kirkonkylän ja Sevettijärven koulut. 
Kiertue päättyy  Ivaloon jossa on mukana myös Vuotson koulu.