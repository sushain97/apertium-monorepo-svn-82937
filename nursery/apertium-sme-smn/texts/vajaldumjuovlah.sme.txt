Giláš mii vajáldahtii juovllaid
Várrevielttis lei oktonas uhca giláš. 
Olbmot geat dán gilis orro ledje seammaláganat go olbmot eará ge giliin. 
Muhtimat ledje stuorábut go earát, já muhtimat fas unnibut: muhtimat ledje viššalat, ja earát fas láikkit; ja muhtimat liikojedje vuššon guollegáhkuide buorebut go biergogáhkuide, ja earát fas liikojedje biergogáhkuide buorebut go vuššon guollegáhkuide. 
Nu ahte sii ledje viehka iešguđetláganat, dušše ovtta dáfus ledje ovttaláganat. 
Sii ledje hirbmat vajáldahkkásat, ja sáhtte vajáldahttit ipmašeamos áššiid, buohkat oktanaga. 
Oktii vajáldahtte coggat skuovaid. 
Miehtá geasi lei oainnát leamaš hirbmat báhkka, nu ahte buohkat ledje álásjulggiid vázzán. 
Ja go čakča bođii, de vajáldahtte coggamis skuovaid.
-:	Vai máilbmi, man čoaskkis dat dál gis lea! Váidaledje guhtetguoibmáseaset.
-Na, in ádde mo galggaš mannat jus vel eanet buolašta, lohke sii.
-Vearrámus šaddá, go dal de muohttigoahtá, lasihedje vel. 
Ja go muohttigođii, de manne gápmagiid haga olggos ja váidaledje:
-Vuoi, dál gal lea várra buolaš, ja nie vázze ja gollo. 
De muhtin beaivvi leigga guokte áhku čuožžumin muhtin luoddaearus ja goallojulggiid hálešteamen. 
De oinniiga muhtin gándda gii jearahalai rávddis manne son gámaha heastta, ja de fuomášeigga ahte leigga vajáldahttán coggat skuovaid. 
De viehkaleigga ruoktot ja cokkaiga skuovaid, ja maŋŋil manai nubbi nuorttas ja nubbi fas oarjjás muitalit olbmuide manne sis galbmojit juolggit. 
Ja de cogge buohkat skuovaid. 
Eará háve ledje vajáldahttán boradit. 
Sii vázze máŋga beaivvi borakeahttá, ja loahpas buohccájedje buohkat ja fertejedje velledit ja čuojahit doaktárii, muhto son ii sáhttán boahtit go lei vajáldahttán boradit, nu ahte son lei seamma buozas go dat earát. 
Ovtta beaivvi go doavttir lei julggiid nalde, iđii sáhpánčivga mas lei vuostabihttá njálmmis, ja de gal fuomášii doavttir ahte maid sii ledje vajáldahttán. 
Ja de lihkai ja boradii, ja maŋŋil vulggii galledit buhcciid miehtá gili ja fuomášahtii sidjiide ahte sii ledje vajáldahttán boradit. 
Ja de lihkke buohkat ja boradedje, ja de gal dearvvasmuvve fas. 
Muhto vearrámus lei dalle go vajáldahtte ahte fargga ledje juovllat. 
Ja beaivvi ovdal juovlaruohta, de ii lean oktage čorgen stobu ii ge heŋgen buhtes láseliinniid, ii oktage lean viežžan juovlamuora, ja buvdalásain ii lean ii juovlanigáhápma ge. 
Skuvlamánat lávlo giđđalávlagiid, ii ge gili gáhkkolihtiin lean čáradasrieggáš ge. 
Muhtin uhca stobožis bajimuččas gilis, vuovderávddas, váccašii uhca nieiddaš ja smiehtai ja smiehtai. 
Son lei dušše viđajahkásaš, ja muđui gal lávii njuikut ja dánsut ja duhkoraddat ja suohtastallat,  muhto dál váccii dušše ja smiehtai. 
Son manai vuovdái ja geahčadii smávva guosažiid. 
- Lea vuot juoga maid mii leat vajáldahttán, logai nieiddaš iežainis, ja dat orru guoskamen unna guosažii, muhto in muitte, mii dat lea. 
De manai nieiddaš stohpui ja ozai skieraid ja veháš ránes báhpára. 
- Orru guoskamen skieraide maiddái, jurddašii nieiddaš muhto in muitte, mii dat lea. 
De manai nieiddaš láhtui, doppe áiccai gordnegihpu maid áhčči lei heŋgen muhtin rohpebielkka vuollái vai sáhpánat eai olat dan.
- Dat orru maiddái guoskamen dán gordnegihppui, jurddašii nieiddaš, ja čuoččui das ja geahčadii birra, ja de fuomášii dan guhkes stákku masa lávejit čatnat juovlagordnegihpu. 
Ja de gal muitái unna nieiddaš ahte juovllat han leat fargga. 
- Vuoi, odne han lea maŋimuš beaivi ovdal juovlaruohta, maŋimuš beaivi ovdal juovlaruohta! čuorvvui nieiddaš ja viehkalii sisa muitalit dan eadnái ja áhččái, muhto eaba soai lean siste.
- Vuoi, mo galggan sáhttit buohkaide gilis muitalit ahte juovllat han leat fargga? Ja mo galggan muitalit ahte odne lea maŋimuš beaivi ovdal juovlaruohta? logai nieiddaš. 
Son geahččalii čatnat gordnegihpu dan guhkes stággogeahčái, muhto ii ožžon dan dasa. 
Muhto de fuomášii maid galgga dahkat! Flávdastággu! Son han sáhttá geassit gordnegihpu flávdastággui! Ja dan son gal nagadii, ja dalán go nieiddaš lei dan dahkan, girdilii unna vuovdegaccehaš nu fáhkka bajimus oavssis dan guhkimus guosas ahte muohta gahčai vulos guosa mielde.
- Gosa don áiggut, gosa don áiggut? vizardedje eará vuovdegaccehat mat čohkkájedje ja oađestuvve ovssiid gaskkas. 
- Juovllat han leat, juovllat han leat, nieiddaš lea ceggen juovlagordnegihpu!
- Mii maiddái vuolgit mielde, mii maiddái vuolgit mielde, vizardedje dat eará vuovdegaccehat ja girdiledje. 
- Gosa dii áigubehtet, gosa dii áigubehtet? čurvo cizážat mat čohkkájedje telefunstreaŋggaid alde.
- Juovllat leat, juovllat leat, nieiddaš lea ceggen juovlagordnegihpu! vizardedje vuovdegaccehat.
- Mii maiddái vuolgit, mii maiddái vuolgit, lávlo cizážat ja girdiledje oktanaga telefunstreaŋggain nu ahte telefonguovddáža nissoniin čudje bealjit. 
Ja justa dalle girdiledje buot ruksesruoivilat beatnat-ruovssomuorjemuorain gilvvagárddis. 
Nissonat teleguovddážis viegaiga lásii geahččat gosa cizážat girdiledje, ja dalle áiccaiga juovlagordnegihpu flávdastákkus. 
Ja de čuojahišgođiiga miehtá gili ja muitaleigga ahte sii leat vajálduhttán ahte juovllat han leat fargga. 
Ja de láibugohte ja vuoššagohte ja biđđigohte olbmot, muhtimat fas čorgejedje stobu, ja earát fas heŋgejedje buhtes láseliinniid ja muhtimat manne meahccái ohcat juovlamuora ja muhtimat páhkkejedje juovlaskeaŋkkaid maid ledje rádjan ovdal go vajáldahttigohte, ja earát heŋgejedje juovlanásttiid lásaide. 
Ja loahpas gorgŋo buohkat gilis stuorra máilmmi stámpii maid gili snihkkár lei ráhkadan dan botta go dat earát čiŋahedje ja ráhkkanedje juovllaide, ja de lávggodedje buohkat oktanaga. 
Ja justa dalle go ledje geargan ja molssodan, ja go unna nieiddaža eadni bajimuččas gilis lei čatnamen silkebátti nieiddaža vuovttaide..
Justa dalle čuodjagohte girkobiellut. 
Ja de ledje juovllat. 
