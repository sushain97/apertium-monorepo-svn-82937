Eellim vaigâdumos mušto

Lâi ohtâ mučis eehid mottoom porgemáánust. Piäiváš paaštij, lâi uáli liegâs já olgon puovtij jotteeđ vala keesipihtâsijguin. Mun lijjim eidu puáttám nube peln maailm, já olláám Helsigân, kost kolgim orroođ oovtâ iijâ. Kuhes mätki Nicaraguast lâi eidu nuuhâm já lijjim joođoost pááikán. 

Ton mučis eehid muu viljâ, kote lâi meiddei muu šiev ustev, poođij teivâđ muu jieijâs puáris ooraans autoin. Sun ij puáttám ohtuu, peiccâ suu fáárust lâi jieijâs myerssee kote lâi äpitteemmin, sehe sunnuu kyevtihásâš nieidâš. Viljâ halijdij tiäđust-uv teivâđ kuhes ááigán já kuullâđ maht must lâi moonnâm nube peln maailm Koskâ-Amerikist. Muái čokkáim kähvipeevdist, povvustijm, já tubdim stuorrâ ilo ko peessim leđe oovtâst aainâs-uv váháš áigáá jieččân viljáin, kote lâi eromâš rähis munjin. 

Tastoo äigi poođij ko viljâ já suu peerâ kolgii vyelgiđ pááikán. Poođij äigi ettâđ monnâđ tiervân. Vááimu siste poovčâs lâi tobdo, ko lijjim halijdiđ kuhheeb ääigi leđe siiguin. Oroi et lâi meendu uccáá äigi. Já tiettim, et lam monâmin oppeet tavas jiemge uáináččii sii vuod kuhes ááigán. Moonnim olgos oovtâst siiguin já vazzim sii fáárust ton puáris ooraans auto luusâ salloođ sii já ettâđ moonnâđ tiervân. Lâi nuuvt fiijnes, muu viljâ moijái já lâi moovtâ tego piäiváš. Ilo, moje, rähisvuotâ lijjii muu vááimust ko sij vuoijii pááikán tiest. Mut tom jiem tiättám talle, et tien maŋa jiem teivâm jieččân viiljâ innig kuássin.

ES (čäällimpáájá)
