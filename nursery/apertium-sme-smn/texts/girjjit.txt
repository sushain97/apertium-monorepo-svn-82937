Sápmelaš eadni čálligođii ieš girjjiid ja vuođđudii lágádusa, go váillahii gielladoarjaga

Girječálli Piia Nuorgam ohcá girjjiin ja árbevirolaš máidnasiin vugiid , mo muitalit sámeeallimis mánnái. Son šaddá gávpotolmmožin rahčat giela ja kultuvrra sirdimis, go doarjja lea guhkkin.


Roavvenjárgga váldogirjerájus lea okta gávpoga moatti báikkis  gos sámevuohta binnáš oidno.  Ja vaikko leat jo muhtun veardde sámegielat mánáidgirjjit, de ii goittotge leat doarvái. Vuosttas máná maŋŋá son bargagođii sániiguin.

– Mun ieš váillahan doarjaga sihke dakkár kultuvrralaš doarjaga bajásgeassimii ja maiddái dáid sániid bokte, go váilodedje dakkár sánit, mat gullet njuoratmánnávuhtii ja dies bođii dat jurdda. Gánske mun sáhtášin čoaggit dan dieđu bearpmaid sisa ja veahkehit maiddái earáid, muitala Nuorgam.

Girjjiid bokte muitala mánáide sámieallimis

Gávpot máná áhkut ja ádját leat dávjá guhkkin. Nuorgam ohcá girjjiin ja árbevirolaš máidnasiin vugiid, mo muitalit sámeeallimis mánnái. Seammás son iešge oahppá ollu.

– Rahčat dan ovdii, ahte mii diđolaččat válljet muitalit daid máidnasiid, muitalit daid áššiid birra ja váldit mánáid doaimmaide fárrui ja diđolaččat oahpahit daid áššiid, ahte eai buohkat varra iešge šat dieđe dahje eai nákce dahje gille čielggadit.  Dashan lea iešge gártan oahpásmuvvat.

Sus leat jo ollu jurdagat ja ođđa plánatge jođus. Go mánát sturrot ja dárbbašit earálágan girjjiid.