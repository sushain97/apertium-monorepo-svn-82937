Sämmilâš enni čäliškuođij jieš kiirjijd já vuáđudij lájádâs, ko kielâtoorjâ vááilui 

Kirječällee Piia Nuorgam ocá kiirjijn já ärbivuáválijn mainâsijn vuovijd, maht muštâliđ sämielimist páárnážân. Sun šadda kavpugolmožin hiäibuđ kielâ já kulttuur sirdemáin, ko toorjâ lii kukken.

Ruávinjaargâ uáivikirjerááju lii ohtâ kaavpug muádi saajeest, kost sämmilâšvuotâ ucánjihhii uáinoo. Já veikkâ láá jo mottoom verd sämikielâliih párnáikirjeh, te toh iä kuittâg lah tuárvi. Vuosmuu párnáá maŋa sun porgâškuođij sanijguin. 

– Mun jieš tarbâšâm torjuu sehe taggaar kulttuurlâš torjuu arâšoddâdmân meiddei tai saanij peht, ko vailuu tagareh säänih, moh kuleh arâpärnivuotân já tiest šoodâi tot juurdâ. Vaarâ mun puávtáččim čuággiđ tom tiäđu luhij siisâ já išediđ meiddei iärásijd, muštâl Nuorgam. 

Kiirjij peht párnááh kuleh sämielimist

Kaavpugpárnáá ááhuh já äijiheh láá távjá kukken. Nuorgam ocá kiirjijn já ärbivuáválâš mainâsijn vuovijd, maht muštâliđ sämielimist párnážân. Siämmást sun jieš-uv uáppá ennuv.

– Porgâđ ton oovdân, et mij tiäđulávt valjip muštâliđ taid mainâsijd, muštâlep tagarijn aašijn já väldip párnáid toimáid fáárun já tiäđulávt máttááttep taid aašijd, et iä puohah vissâ jiejahkin innig tieđe teikkâ iä nahcii teikkâ viišâ selvâttiđ. Tasthân lii jieš-uv karttâm uápásmuđ. 

Sust láá jo ennuv jurduuh já uđđâ vuáváámeh-uv joođoost. Ko párnááh stuáruh já tarbâšeh ereslágán kiirjijd.