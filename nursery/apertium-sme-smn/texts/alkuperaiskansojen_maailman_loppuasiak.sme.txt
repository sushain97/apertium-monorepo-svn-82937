OLGOÁŠŠIIDMINISTERIIJA Eahpevirggálaš jorgalus davvisámegillii

Ovttastuvvan Našuvnnat

Váldočoahkkin

69. čoahkkaneapmi

Loahppacealkámuš

Dievasčoahkkin dohkkeha čuovvovaš loahppaáššebáhpára:

Eamiálbmogiid máilmmikonfereansan dovddus váldočoahkkima alla dási dievasčoahkkima loahppaáššebábir.

1.
Mii lahttoriikkaid stáhtaid ja ráđđehusaid oaivámuččat, ministarat ja ovddasteaddjit, geat nannet min duođalaš čatnaseami Ovttastuvvan Našuvnnaid vuođđogirjji ulbmiliidda ja prinsihpaide, ovttasbargovuoiŋŋas máilmmi eamiálbmogiiguin, leat 22. ja 23. čakčamánus 2014 čoahkkanan Ovttastuvvan Našuvnnaid váldodoaimmahahkii New Yorkii eamiálbmogiid máilmmikonfereansan dovddus váldočoahkkima dievasčoahkkimii geardduhan dihte ahte Ovttastuvvan Našuvnnain lea dehálaš ja oktilis doaibma eamiálbmogiid vuoigatvuođaid ovddideamis ja suodjaleamis.
2.
Mii atnit buorrin eamiálbmogiid válmmaštallandoaimmaid máilmmikonfereanssa várás, nu go Álaheajus Norggas geassemánus 2013 dollojuvvon eamiálbmogiid máilmmiviidosaš válmmaštallankonfereanssa. Mii váldit vuhtii Álaheaju konfereanssa loahppaáššebáhpárat ja eamiálbmogiid eará veahkeheaddji doaimmaid. Mii atnit buorrin maiddái alla dási dievasčoahkkima searvvaheaddji válmmaštallandoaimmaid, masa gullá maiddái eamiálbmogiid ovddasteddjiid viiddis oassálastin.
3.
Mii nannet, ahte mii doarjut Ovttastuvvan Našuvnnaid eamiálbmotvuoigatvuođaid julggaštusa, man váldočoahkkin dohkkehii 13. čakčamánus 20072, ja ahte mii leat čatnasan dan mielde ráđđádallat ja bargat ovttas dáid eamiálbmogiiguin sin iežaset ovddasteaddji ásahusaid bokte vearihis dáhtuin ulbmiliin fidnet sis ovddalgihtii sin miehtama, mii vuođđuduvvá vuđolaš dieđuide ja lea dahkkon bákku haga, ovdal go mearridat ja ollašuhttit lágaid dahje hálddahuslaš doaimmaid mat sáhttet čuohcat sidjiide, julggaštusa geavahahtti prinsihpaid mielde.

4.
Mii nannet iežamet duođalaš čatnasumi gudnejahttit, doarjut ja ovddidit sihke leat mange láhkái láivutkeahttá eamiálbmogiid vuoigatvuođaid ja áimmahuššat julggaštusa prinsihpaid.

5.
Julggaštusa lassin mii atnit mielas eará mearkkašahtti bohtosiid, mat leat jukson guovtti maŋimuš logijagis huksedettiin riikkaidgaskasaš rámma máilmmi eamiálbmogiid vuoigatvuođaid ja figgamušaid ovddideapmái. Daidda gullet earret earáid eamiálbmotáššiid bissovaš foruma ásaheapmi, eamiálbmogiid vuoigatvuođaid gieđahalli áššedovdimekanismma ásaheapmi ja eamiálbmogiid vuoigatvuođaid spesiálaraporterejeaddji doaimma vuođđudeapmi. Mii čatnasat váldit áššálaččat vuhtii dáid orgánaid addin ávžžuhusaid ja rávvagiid ovttasbarggus eamiálbmogiiguin.

6.
Mii giktalat daid stáhtaid, mat eai leat velá ratifiseren Riikkaidgaskasaš bargoorganisašuvnna jagi 1989 eamiálbmogiid ja čearddalaš álbmogiid konvenšuvnna (nr 169)3 dahje guorrasan dasa, vihkkehallat dan ratifiserema dahje dasa guorraseami. Mii atnit mielas, ahte konvenšuvdna geatnegahttá dan ratifiseren stáhtaid ovddidit oktiiheivehuvvon ja systemáhtalaš doaimmaid eamiálbmogiid vuoigatvuođaid suodjaleami várás.

7.
Mii čatnasat ollašuhttit ráđđálagaid ja veahkkálagaid eamiálbmogiiguin dárbbašlaš doaimmaid sisriikkalaš dásis, daid siste láhkaásahandoaimmat sihke politihkalaš ja hálddahuslaš doaimmat, juksan dihte eamiálbmotvuoigatvuođaid julggaštusa mihttomeriid ja ovddidan dihte diđolašvuođa dan birra servodaga buot surggiin, daid gaskkas láhkaásahanorgánaid, riektelágádusa ja almmolaš hálddahusa doaibmit.

8.
Mii čatnasat bargat ovttas eamiálbmogiiguin sin iežaset ovddasteaddji orgánaid bokti ovddidan dihte ja ollašuhttin dihte dárbbu mielde sisriikkalaš doaibmaplánaid, strategiijaid ja eará doaimmaid julggaštusa mihttomeriid juksama várás.

9.
Mii čatnasat ovddidit ja suodjalit eamiálbmotlápmásiid vuoigatvuođaid ja ain buoridit sin sosiála ja ekonomalaš diliid ovttasráđiid eamiálbmotlápmásiiguin, daid gaskkas ovddidemiin ulbmillaš doaimmaid ovdalis máinnašuvvon doaibmaplánaid, strategiijaid ja doaimmaid várás. Mii maiddái čatnasat dáhkidit, ahte eamiálbmotlápmásat searvvahuvvojit eamiálbmogiidda guoski sisriikkalaš láhkaásaheami, politihkalaš ja institušuvnnalaš ráhkadusaide, ja ahte dát ráhkadusat leat dehálaš oassin sin vuoigatvuođaid ovdáneamis.

10.
Mii čatnasat bargat eamiálbmogiiguin sierranahttin dihte dárbbu mielde dieđuid dahje dahkan dihte čielggadusaid, ja ávkkástallat ollislaš indikáhtoriiguin eamiálbmogiid buresbirgejumis gallehan dihte eamiálbmogiid ja -olbmuid, eandalii boarrásiid, nissoniid, nuoraid, mánáid ja lápmásiid, diliid ja dárbbuid

11.
Mii čatnasat dáhkidit ovttaveardásaš beassama alladását oahpahussii, mii dovddasta eamiálbmogiid kultuvrraid máŋggabealatvuođa, ja dearvvasvuođa-, ássan-, čáhce-, hygiena- ja eará ekonomalaš ja sosiála prográmmaide buoridan dihte buresbirgejumi, earret earáid álgagiid, doaibmaplánaid ja resurssaid háhkama bokte. Mii áigut addit eamiálbmogiidda vejolašvuođa čađahit dákkár prográmmaid nu guhkás go vejolaš.

12.
Mii dovddastat eamiálbmogiid dearvvasvuođavuogádagaid ja árbevirolaš dálkkodeami ja sin árbedieđu mearkkašumi.

13.

Mii čatnasat dáhkidit, ahte eamiolbmot sáhttet ovttaveardásaččat juksat bajimus vejolaš fysalaš ja vuoiŋŋalaš dearvvasvuođa dási. Mii maiddái čatnasat beavttálmahttit figgamušaid vuolidit HIV ja AIDS, málariija, tuberkulosa ja njoamokeahtes dávddaid meari vuoruhemiin ovdaeastadeami earret earáid eamiolbmuide čujuhuvvon dárbbašlaš prográmmaid, doaibmaplánaid ja resurssaid bokte, sihke dáhkidit sin beassama seksuála ja sahkanandearvvasvuođa bálvalusaide ja dáhkidit sahkananvuoigatvuođaid riikkaidgaskasaš álbmot- ja ovddidankonfereanssa doaibmaplána, Beijinga doaibmaprográmma ja daid čuovvunkonfereanssaid loahppaáššebáhpáriid mielde.

14.
Mii čatnasat ovddidit buot eamiálbmotmánáid vuoigatvuođa návddašit ovttas joavkku eará lahtuiguin iežaset kultuvrras, dovddastit ja hárjehit iežaset oskkoldaga ja geavahit iežaset giela.

15.
Mii doarjut eamiálbmotnuoraid ahtanuššama ja gelbbolašvuođa háhkama, earret earáid sin dievaslaš ja beaktilis oassálastima mearrádusaid dahkamii sidjiide čuohcci áššiin. Mii čatnasat ovddidit ráđđálagaid eamiálbmogiiguin doaibmaplánaid, prográmmaid ja dárbbu mielde resurssaid, maid ulbmilin lea eamiálbmotnuoraid buresbirgejumi ovddideapmi erenoamážit dearvvasvuođa, oahpahusa, barggolašvuođa ja árbedieđuid, gielaid ja vieruid sirdima surggiin, ja čađahit doaimmaid ovddidan dihte diđolašvuođa ja ipmárdusa sin vuoigatvuođaid birra.

16.
Mii dovddastat, ahte eamiálbmogiid riektelágádusain sáhttá leat positiiva mearkkašupmi riektesuoji fidnema ja riidduid čoavdima dorvvasteamis ja ahte dat lea dehálaš oassin eamiálbmotservodagaid gaskasaš ja daid siskkáldas harmonalaš gaskavuođain. Mii čatnasat heivehit oktii ja čađahit gulahallama dákkár institušuvnnaiguin go dakkárat leat.

17.
Mii čatnasat doarjut eamiálbmotnissoniid ahtanuššama ja ráhkadit ja ollašuhttit ovttasráđiid eamiálbmogiiguin, eandalii eamiálbmotnissoniiguin ja sin organisašuvnnaiguin, doaibmaplánaid ja prográmmaid ovddidan várás sin gelbbolašvuođa háhkama ja nannen várás sin jođiheami. Mii doarjut doaimmaid, mat dáhkidit eamiálbmotnissoniid dievas ja beaktilis oassálastima mearrádusaid dahkamii buot dásiin ja buot surggiin, ja mat jávkadit hehttehusaid sin oassálastimis politihkalaš, sosiála ja kultuvrralaš eallimii.

18.
Mii čatnasat beavttálmahttit iežamet figgamušaid veahkkálagaid eamiálbmogiiguin eastadit ja jávkadit buotlágan veahkaválddi ja vealaheami eamiálbmogiid ja -olbmuid vuostá, eandalii nissoniid, mánáid, nuoraid, boarrásiid ja lápmásiid vuostá, nannemiin vuoigatvuođalaš, politihkalaš ja institušuvnnalaš rámmaid.

19.
Mii bivdit olmmošvuoigatvuođaid ráđi vihkkehallat eamiálbmotnissoniidda ja nieiddaide čuohcci veahkaválddi sivaid ja váikkuhusaid guorahallama ráđđálagaid nissoniidda čuohcci veahkaválddi, dan sivaid ja váikkuhusaid spesiálaraporterejeddjiin ja eamiálbmotvuoigatvuođaid spesiálaraporterejeddjiin ja eará spesiálamekanismmaid doaimmaid 4 Report of the International Conference on Population and Development, Cairo, 5-13 September 1994 (Ovttastuvvan Našuvnnaid olggosaddin, vuovdinnummir E.95.XIII.18), kap. I, cealkámuš 1, čuovus.
5 Report of the Fourth World Conference on Women, Beijing, 4-15 September 1995 (Ovttastuvvan Našuvnnaid olggosaddin, vuovdinnummir E.96.IV.13), kap. I, cealkámuš 1, čuovus II. hálddašeddjiiguin daid doaibmaviidodaga olis. Mii maiddái bivdit nissoniid sajádaga kommišuvnna gieđahallat boahtte čoahkkaneamis eamiálbmotnissoniid ahtanuššama.

20.
Mii dovddastat stáhtaid čatnasemiid Ovttastuvvan Našuvnnaid eamiálbmotvuoigatvuođaid julggaštusa oktavuođas ráđđádallat ja ovttasbargat vearihis dáhtuin guoskevaš eamiálbmogiiguin sin iežaset ovddasteaddji ásahusaid bokte oažžun dihte sin miehtama, mii vuođđuduvvá vuđolaš dieđuide ja lea dahkkon bákku haga, ovdal go dohkkehuvvo makkárge prošeakta, mii čuohcá sin eatnamiidda dahje guovlluide ja eará luondduriggodagaide.

21.
Mii dovddastat maiddái stáhtaid čatnasemiid julggaštusa oktavuođas vuođđudit sisriikkalaš dásis ovttasráđiid guoskevaš eamiálbmogiiguin vuoiggalaš, sorjjasmeahttun, bealátkeahtes, rabas ja čađačuovgi proseassaid dovddastan, ovddidan ja nannen dihte eamiálbmogiid vuoigatvuođaid mat čatnasit sin eatnamiidda, guovlluide ja luondduriggodagaide.

22.
Mii dovddastat, ahte eamiálbmogiid ja báikkálaš servodagaid árbediehtu, árbevirolaš hutkosat ja geavadat leat mearkkašahtti oassin luonddu máŋggabealatvuođa várjaleamis ja suvdilis anus. Mii dovddastat dehálažžan, ahte eamiálbmogat besset osolažžan sin dieđuid, hutkosiid ja geavadiid buktin ávkkis go dat lea vejolaš.

23.
Mii áigut bargat ovttas eamiálbmogiiguin dávistan dihte mearkkašahtti ovddidanfidnuid, nu go ruvkeindustriija doaimmaide guoski fidnuid, sidjiide čuohcci váikkuhusaide dahje vejolaš váikkuhusaide, ja dasa gullá máiddái ulbmil hálddašit riskkaid heivvolaččat.

24.
Mii atnit mielas máŋggariikkalaš ja eará fitnodagaid vástu gudnejahttit gustojeaddji lágaid ja riikkaidgaskasaš prinsihpaid, daid siste fitnodatdoaimma ja olmmošvuoigatvuođaid rávaprinsihpat: Ovttastuvvan Našuvnnaid suodjaleami, gudnejahttima ja divvuma doaibmarámma ollašuhttin, sihke vástu doaibmat čađačuovgi vugiin ja sosiálalaččat ja birrasa dáfos vásttolaččat. Dán olis mii čatnasat čađahit dárbbu mielde lassedoaimmaid eastadit eamiálbmogiid vuoigatvuođaid boasttoatnima.

25.
Mii čatnasat ovddidit ovttasráđiid gullevaš eamiálbmogiiguin dárbbu mielde doaibmaplánaid, prográmmaid ja resurssaid eamiálbmogiid ámmáhiid, árbevirolaš ealáhusaid, ekonomiija, áigáiboađu, borramušgálvodorvvu ja biebmodili doarjuma várás.

26.
Mii dovddastat, ahte eamiálbmogiin sáhttá leat dehálaš mearkkašupmi ekonomiija, sosiála ja birrasa ovddideamis árbevirolaš suvdilis eanandoalu geavadiid bokte, maidda gullet maiddái árbevirolaš siepmanjuogadanortnegat, ja dan bokte, ahte sii fidnejit loatna ja eará ruhtadanbálvalusaid, besset márkanii, fidnejit oadjebas eananhálddašeami, dearvvasvuođabálvalusaid, sosiála bálvalusaid, oahpahusa, skuvlejumi, dieđuid ja heivvolaš teknologiija govttolaš haddái, nu go njuoskadeapmái, čázi háhkamii ja vurkkodeapmái.

27.

Mii nannet ja dovddastat eamiálbmogiid vuoiŋŋalaš ja kultuvrralaš báikkiid dehálašvuođa ja dan, ahte lea dehálaš dorvvastit sin beassama atnit ráfis ja máhcahit ruovttoluotta iežaset bassi áđaid ja máttuid liikkaid ja bázahusaid eamiálbmotvuoigatvuođaid julggaštusa ulbmiliid mielde. Mii čatnasat ovddidit guoskevaš eamiálbmogiiguin ovttasráđiid vuoiggalaš, čađačuovgi ja beaktilis vuogádagaid, maid bokte eamiálbmogat besset daid bassi áđaide ja máttuid liikkaide ja bázahusaide ja máhcahit ruovttoluotta daid sihke sisriikkalaš ja riikkaidgaskasaš dásis.
28.
Mii bivdit olmmošvuoigatvuođaid ráđi eamiálbmogiid oaiviliid vuhtii válddedettiin guorahallat dan dálá vuogádagaid doaibmaviidodagaid, erenoamážit eamiálbmotvuoigatvuođaid áššedovdivuogádaga, váldočoahkkima 69. čoahkkaneamis ulbmiliin rievdadit ja buoridit áššedovdivuogádaga nu ahte dat sáhttá beaktilabbot ovddidit julggaštusa gudnejahttima, dan siste lahttoriikkaid buoret veahkeheapmi vákšut, árvvoštallat ja buoridit julggaštusa ulbmiliid juksama.

29.
Mii bivdit olmmošvuoigatvuođaid soahpamušorgánaid váldit julggaštusa vuhtii iežaset doaibmaviidodaga olis. Mii giktalat lahttoriikkaid addit raporttain dáidda orgánaide ja oppamáilmmálaš jeavddalaš dárkkistanproseassas dárbbu mielde dieđuid eamiálbmogiid vuoigatvuođaid dilis, daid siste dahkkon doaimmain julggaštusa ulbmiliidda figgamis.

 30.
Mii atnit buorrin sisriikkalaš ja guovlludási olmmošvuoigatvuođaid institušuvnnaid ain dehálut rolla julggaštusa ulbmiliid juksama ovddideamis. Mii giktalat priváhtta suorggi, siviila servodaga ja akademalaš institušuvnnaid váldit aktiivvalaš rolla eamiálbmogiid vuoigatvuođaid ovddideamis ja suodjaleamis.

31.
Mii bivdit váldočálli ovddidišgoahtit ráđđálagaid ja veahkkálagaid eamiálbmogiiguin, eamiálbmotáššiid orgánaidgaskasaš doarjjajoavkkuin ja lahttoriikkaiguin dálá resurssaid olis vuogádatviidosaš doaibmaplána dáhkidan dihte oktilaš lahkonanvuogi julggaštusa ulbmiliid juksamii, ja raporteret ekonomiija ja sosiálaráđi bokte váldočoahkkimii dan 70.
čoahkkaneamis olahuvvon ovdáneamis. Mii bivdit váldočálli addit váldočoahkkima 70.
čoahkkaneami áiggis Ovttastuvvan Našuvnnaid vuogádaga dálá alla dási virgeolbmo, guhte sáhttá oassálastit alimus dási mearrádusaid dahkamii vuogádagas, bargun koordineret doaibmaplána, bajidit diđolašvuođa eamiálbmogiid vuoigatvuođain buot bajimus vejolaš dásis ja lasihit vuogádaga doaimmaid jearggalašvuođa dán hárrái.

32.
Mii bivdit Ovttastuvvan Našuvnnaid organisašuvnnaid, ruhtarájuid ja prográmmaid, riikkaguovdasaš koordináhtoriid lassin, dárbbu mielde bivdagis doarjut sisriikkalaš doaibmaplánaid, strategiijaid ja eará doaimmaid ollašuhttima julggaštusa ulbmiliid juksama várás sisriikkalaš vuoruhemiid ja Ovttastuvvan Našuvnnaid vejolaš ovddidanrámmaid mielde buoret oktiiheiveheami ja ovttasbarggu bokte.

33.
Mii čatnasat gieđahallat váldočoahkkima 70. čoahkkaneamis vugiid, mo eamiálbmogiid ovddasteddjiid ja institušuvnnaid oassálastima dahkat vejolažžan Ovttastuvvan Našuvnnaid áššáigullevaš orgánaid čoahkkimiidda sidjiide guoski áššiin, ja maiddái vejolaš sierranas evttohusaid, maid váldočálli lea dahkan maŋŋelis 40. čuoggá bivdaga geažil.

34.
Mii giktalat ráđđehusaid dovddastit eamiálbmogiid mearkkašahtti oasi suvdilis ovdáneami ovddideamis ulbmiliin juksat vuoiggalaš dássedeattu dálá ja boahttevaš buolvvaid ekonomalaš, sosiála ja birasdárbbuid gaskkas, ja dovddastit dárbbu ovddidit soabalašvuođa luondduin suodjalan dihte min planehta ja dan ekosystemaid, mii lea dovddus Eadni Eanan máŋggain riikkain ja guovlluin.

35.
Mii čatnasat gudnejahttit eamiálbmogiid dehálaš oasi ekosystema hálddašeamis ja suvdilis ovdáneamis, masa gullet maiddái meahccebivddu, omardeami, guollebivddu, guođoheami ja eanandoalu dovddiidusaid bokti fidnašuvvan dieđut, nu go maiddái sin diehtagat, teknologiijat ja kultuvrrat.

36.
Mii nannet, ahte eamiálbmogiid dieđuid ja strategiijaid birrasa bisuheamis galggašii gudnejahttit ja váldit vuhtii go mii ovddidat sisriikkalaš ja riikkaidgaskasaš lahkonanvugiid dálkkádatrievdama láivudeapmái ja dasa heiveheapmái.

37.
Mii váldit vára das, ahte eamiálbmogiin lea vuoigatvuohta mearridit ja ovddidit vuoruhemiid ja strategiijaid sin ovdáneami vuoigatvuođa hárjeheamis. Dán hárrái mii čatnasat váldit áššálaččat vuhtii eamiálbmogiid buot vuoigatvuođaid válmmaštaladettiin ovddidanagenda jagis 2015 ovddosguvlui.

38.
Mii bivdit lahttoriikkaid ja aktiivvalaččat giktalat priváhtta suorggi ja eará institušuvnnaid addit doarjaga Ovttastuvvan Našuvnnaid eaktodáhtolaš fondii eamiálbmogiid várás, eamiálbmotáššiid ruhtarádjosii, eamiálbmogiid veahkkeprográmmii ja Ovttastuvvan Našuvnnaid eamiálbmogiid verddevuođaprográmmii vuohkin gudnejahttit ja ovddidit eamiálbmogiid vuoigatvuođaid máilmmiviidosaččat.

39.
Mii bivdit váldočálli bidjat áššáigullevaš dieđuid eamiálbmogiid birra iežas loahpparaportii jahkeduháha ovdánanmihttomeriid juksamis.

40.
Mii bivdit váldočálli raporteret, ráđđálagaid eamiálbmotáššiid orgánaidgaskasaš doarjjajoavkkuin ja lahttoriikkaiguin ja váldimiin vuhtii eamiálbmogiid ovdanbuktin oainnuid, váldočoahkkimii dan 70. čoahkkaneamis dán loahppaáššebáhpára ollašuhttimis, ja addit seammá čoahkkaneamis ekonomiija ja sosiálaráđi bokte ávžžuhusaid das, mo geavahit, rievdadit ja buoridit Ovttastuvvan Našuvnnaid dálá mekanismmaid Ovttastuvvan Našuvnnaid eamiálbmotvuoigatvuođaid julggaštusa ulbmiliid juksamis, sihke addit ávžžuhusaid vugiin buoridit oktilaš systemaviidosaš lahkonanvuogi julggaštusa ulbmiliid juksamii ja addit sierranas evttohusaid eamiálbmogiid ovddasteddjiid ja institušuvnnaid oassálastima vejolažžan dahkama várás, mii vuođđuduvvá váldočálli raportii vugiin, mo ovddidit eamiálbmogiid ovddasteddjiid oassálastima Ovttastuvvan Našuvnnain áššiin, mat gusket sidjiide.
