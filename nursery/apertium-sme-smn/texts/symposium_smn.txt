Tiätumaašinjurgâlem háástuh – Orjâlâškielâst anarâškielân


Anarâškielâ jurgâlem váldutáárbuh iteh eromâšávt Sämi kielâlaavâ já škoovlâ máttááttâstáárbui peht.

Sämi kielâlaavâ keežild Aanaar kieldâ já Sämitige virgáliih teevstah jurgâluvvojeh puoh kuulmâ sämikielân, meiddei anarâškielân. Anarâškielâ jurgâleijee jurgâl táválávt uánihâš virgálâš teevstâid tego pevdikiirjijd já almottâsâid já mottoom verd Sämitige siskáldâs teevstâid. Motomin meiddei eres lágádâsah tiilájeh jurgâlusâid.

Stuárráámus jurgâlemtárbu lii oppâmateriaal jurgâlmist. Oppâmateriaal rähtim lii jotelumos já hälbimus jurgâlmáin. Taan paargon ij lah fastâ jurgâleijee. Ko láá tuše 450 kielâsárnod já ko kielâst láá šiev čälleeh tuse muáddiloves, lii väädis kavnâđ jurgâleijeid. Tai suujâi tiet lii stuorrâ tárbu nonniđ jurgâlem pehtilvuođâ. Mii uáinu mield lii máhđulâš jurgâliđ oppâkiirjijd orjâlâškielâst anarâškielân nuuvt, et jurgâleijee iššeen váldoo tiätumaašinjurgâlemohjelm.

Mij lep rähtimin tiätumaašinjurgâlemohjelm orjâlâškielâst anarâškielân. Tom puáhtá kevttiđ ävkkin kuohtuin oovdeld mainâšum jurgâlemtáárbuin.

Maailmist kiävttoo táválumosávt statistiiklâš tiätumaašinjurgâlem (om. Google Translate). Kyevtkielâg teevstâin vuáhádâh ocá celkkuuoosijd, moh statistlávt adeliččii pyeremuu jurgâlus. Analyytlii kielâpaargân váttoo kyevtkielâg tekstâčuágáldâh, mast láá 10 miljovn säännid teikâ eenâb, sämikieláid čuuvtij eenâb. Tondiet mij porgâp njuolgâdusvuáđusâš vuáháduvváin, Apertiumáin, mii vuáđuduvá lingvistlii paargon; käldeekielâ analistoo, saanij vuáđuhäämih jurgâluvvojeh já celkkuuh generistojeh puátukielân.

Njuolgâdusvuáđusâš jurgâlem váátá viijđes kyevtkielâg sänilistoid, mut kuálussaanijd já suárgusijd puáhtá rähtiđ anarâškielân siämmáá myenster mield ko orjâlâškielân. Tondiet ko kielâin láá jieijâslágán čäällimvyevih, ferttejeh meiddei puoh lovnâsäänih leđe leksikkost, nuuvt et ij lah tuárvi, jis muttá tuše sujâttemkiäččus.

Orjâlâškielâst já anarâškielâst láá siämmááh morfologisiih kategoriah já suullân siämmáálágáneh suárguseh, nuuvt et lii älkkee sirdeđ sujâttem já suorgiittem kielâst nuubán.
Syntaks lii stuárráámus hástu tiätumaašinjurgâlmist, mut njuolgâdusâi peht puáhtá mutteđ saanij jiešvuođâid tego sajehäämi já lovo, já puáhtá meiddei mottoom muudon mutteđ sänioornig. 

