Meiddei rijjâtátulávt Aanaar ruggâmijn
Anarist uárnejii taan čoovčâ arkeologâlâš ruggâmijd, mast rijjâtátulâš uásálistee maksii uccâ sume, mii luávdá koloid. 
Arkeolog Oula Seitsonen Helsig ollâopâttuvâst muštâl, et Suomâst rijjâtátulij uásálistem ruggâmáid ubânâssân lii härvinâš.
Taan čoovčâ Aanaar kirkkosiijdâ alda lep ruggâm nube maailmsuáđi áigásâš saksalâš suátipyecceiviäsu pasâttâsâid.
Anarist orniđ almolâš oho pištee ruggâm, moos uásálistii aldeláá 10 rijjâtátulii.
Aanaar ruggâmáid uásálistám rijjâtátuliih kolgii mäksiđ uccâ uásálistemmáávsu. 
Helsig ollâopâttuv totkee já arkeolog Oula Seitsonen muštâl, et Suomâst lii härvinâš, et rijjâtátuliih peesih uásálistiđ ruggâmáid.
– Olgoenâmijn tot lii táválub, et rijjâtátuliih mäksih tast, et peesih uásálistiđ ruggâmáid. 
Suomâst tot lii härvinâš, et rijjâtátuliih peesih ubânâssân uásálistiđ ruggâmáid, muštâl Seitsonen.
Piäsá uápásmuđ arkeologâlâš paargon
Maiju Kolehmainen Helsigist lii ohtâ tain 10 rijjâtátuliist, kiäh láá peessâm Anarân ruggâđ.
– Muoi poođijm išedijn teehin. Lam kiddiistum historjást, Säämist já luándust já lam ain halijdâm keččâliđ tággáár. 
Lii suotâs uáiniđ maid arkeologeh pargeh, muštâl Kolehmainen.
Aanaar ruggâmijn pottii eenâb kavnâm ko lijjii vuárdám. 
Roggeeh kavnii oskomist rááju mii lâi buollan, já tanen oovtâ saajeest tohhii ennuv kavnâm.
– Kavnâm lii maŋgâ spánja tievâ poslin já jieškote-uvlágán uccâ pyecceiviäsutooimân lahtâsijjee kavnâm, dálkkascirggastagat, kumeštâsmittár pitáh já dálkkasburkke lohhee já pitáh já tien tiegáreh, muštâl Seitsonen.
Keejâ eenâb ääšist onnáá yle uđđâsijn tijme 15.15 Yle TV1:s/s. já Taveriijkâlâš Säämi tv-uđđâsijn tijme 20.45 Yle Fem-kanavast.