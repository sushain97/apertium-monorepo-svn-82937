Bures boahtin Giellagas-instituhttii!
Giellagas-instituhtta lea Oulu universitehta humanisttalaš dieđagotti sierra ovttadat, mii dutká ja oahpaha sámegiela ja sámiid kultuvrra.
Min instituhtta lea vuođđuduvvon jagi 2001, ja mis lea riikkaviidosaš ovddasvástádus sámegiela ja sámiid kultuvrra alimus oahpahusas ja dutkamis Suomas.
Giellagas-instituhta oahppoávdnasat leat sámegiella ja sámiid kultuvra, maid sáhttá lohkat goappašagaid sierra váldoávnnasin.
Dáid lassin instituhtas oahpahuvvojit oalgeávnnasin sámegiella vieris giellan ja sámegiela dulkon.
Sámegiela oahpuid váldosisdoallun leaba davvisámegiella ja anárašgiella, muhto maiddái nuortalašgiela sáhttá lohkat oalgeávnnasin.
Oahpásmuhttin
Sámegiela oahpahus álggii Oulu universitehtas jagi 1970 suomagiela instituhtas.
Álgojagiid sámegiela oahppoávdnasis lei dušše okta sámegiela lektor ja das muhtin jagiid geažes maiddái sámegiela ja sámi kultuvrra veahkkeprofessor.
Jagiid mielde bargguid ja bargiid mearri lea lassánan nu, ahte dálá Giellagas-instituhtas leat juo čieža bargi: sámegiela professor, sámiid kultuvrra professor, guokte sámegiela lektora, okta sámiid kultuvrra lektor, dutki ja amanuensa.
Jagi 2004 rájes Giellagas-instituhtta lea leamaš Oulu universitehta humanisttalaš dieđagotti sierra ovttadat, man báiki lea dál dieđagotti goalmmát gearddis.
Giellagas-instituhta ásaheami rájes, jagi 2001 álggus, instituhtas lea leamaš Suoma oahpahus- ja kulturministeriija mearridan riikkaviidosaš ovddasvástádus ordnet ja ovddidit sámegiela ja sámiid kultuvrra alimus oahpahusa ja dutkamuša Suomas.
Giellagas-instituhta vuođđudeami maŋŋá stuorámus rievdadus ovddeš ektui lea dat, ahte giđđat 2004 boares oahppoávnnas sámegiella ja sámi kultuvra juhkkojuvvui guoktin váldoávnnasin.
Eanet dieđuid Giellagas-instituhta historjjá ja dálá dili birra sáhttá lohkat Veli-Pekka Lehtola čállosiin Oulu universitehta sámegiela oahpahusa guovddáš Suomas (PDF) ja Sámiid kultuvra oahppoávnnasin (PDF).
Dutkan Giellagas-instituhtas
Giellagas-instituhta nubbi váldodoaibma lea sámegiela ja sámiid kultuvrra dutkan, nuppiid sániiguin sámi gielaide, historjái, servodahkii ja eará kultuvrralaš albmanemiide guoski dieđalaš dieđuid lasiheapmi.
Dutkan lea oassi buot bargiid – professoriid, lektoriid ja earenoamážit dutkiid – barggus, muhto dat gullá maiddái studeanttaide, go sii čállet loahppabargguideaset ja velá daid maŋŋilge, go soitet joatkit oahpuid joatkkastudeantan.
Giellagas-instituhtas leat oktavuođat ja ollu oktasašbargu máŋggaiguin sámiide guoski dutkanásahusaiguin.
Lagas bargoguoimmit leat earret eará Sámi allaskuvla Guovdageainnus, Lappi universitehta (ee. Árktalaš guovddáš) Roavvenjárggas, Thule-instituhtta Oulus, Siida – Sámemusea ja Davvi-Sámi luondduguovddáš Anáris, Romssa universitehta, ja maid Ruovttueatnan gielaid dutkanguovddáš ja Suoma-Ugralaš Searvi Helssegis.
Ođđaseamus lea ELDIA, máŋggadieđalaš dutkanprošeakta, dutkančuozahahkan unnitlogu gielat, gaskkustangielat ja gielaid seailluheapmi.
Giellagas-instituhta dutkamušaide laktása maiddái instituhta almmustahttinráidu
Giellagas-instituhta váldodoaibman lea oahpahus oahppoávdnasiin sámegiella ja sámiid kultuvra, maidda jagi 2004 válljejuvvojedje vuosttaš sierra váldoávnnasoahppit.
Instituhta ulbmilin lea, ahte sii geain lea beroštupmi earenoamážit sámegillii, besset vuodjut namalassii giellaáššiide, ja nuppi dáfus fas dakkárat geain leat eanas kultuvrralaš beroštumit, sáhttet čiekŋut sámiid kultuvrii juo oahpuid álggu rájes.
Kulturoahpuide gullet muhtin veardde maid sámegiela oahput ja sámiid kultuvra lea diehttelas earenoamáš lunddolaš oalgeávnnas giellaohppiide.
Ná dát guokte oahppoávdnasa maid dorjot nubbi nuppi.
Giellagas-instituhtta oahpahussii lea dehálaš, ahte oahpaheaddjiin ja oahppiin leat buorit oktavuođat eará ásahusaide, maiguin ovttasráđiid lea vejolaš fállat hui máŋggabealat giela ja kultuvrra oahpahusa sámiid birra.
Mearkkašahtti oktasašbargoguoimmit leat earret eará Sámi oahpahusguovddáš Anáris, Sámi allaskuvla Guovdageainnus, Lappi universitehta (ee. Árktalaš guovddáš) Roavvenjárggas ja Rabas universitehta Oulu universitehtas.
