Peter Steggo: "Bihtánsámegiela ealáskahttin lea vejolaš"

Ruoŧas ja Norggas lea álgimin bihtánsámegiela ealáskahttin. Peter Steggo jáhkká nannosit, ahte bihtánsámegiela ealáskahttin lea vejolaš.


Ruoŧas ja Norggas lea álgimin bihtánsámegiela ealáskahttin. Upmi gieldda unnitloguáššiid koordináhtor Peter Steggo jáhkká nannosit, ahte bihtánsámegiela ealáskahttin lea vejolaš.

Steggo ii ieš leat mielde ealáskahttinbargojoavkkus, muhto son lea dárkilit čuvvon ovdáneami ja guottiha dan. Son muitala, ahte ubmisámegiela ja maiddái anárašgiela ealáskahttinproseassaid leat geavahan ovdamearkan.

– Bihtánsámegiela dilli lea buoret guvlui ja olbmuin lea beroštupmi oahppat giela, muitala Steggo.

Hástálussan ollesolbmuid gielladáiddu ealáskahttin

Son lea hui luohttevaš, ahte bihtánsámegiela ealáskahttin lihkostuvvá. Hástalusat gávdnojit goit ollu.

– Lea váttis lohkat, man ollu ortografiija váilun lea váikkuhan bihtánsámegiela dillái. Stuorámus hástálus lea goit oažžut ollesolbmuid hállat giela. Mis leat boares olbmot geat hállet giela, ja mánáide lea jurdda ordnet giela oahpahusa mánáidgárddis. Gaskii báhcá buolvadat, mas ii leat gielladáidu.

Peter Steggo namuha, manin ollesolbmuid gielladáiddu lea váttis ealáskahttit.

– Váddáseamos lea dat, go dán áigge ollesolbmuin ii leat ollu astoáigi. Badjeaalbmáin lea seamma dilli.

"Oahppogirjjit vel váilot"

Bihtánsámegillii gávdnojit muhtin čálalaš teavsttat, muhto dat leat čállon ovddeš čállinvuogi mielde.

Bihtánsámegillii almmustuvvá sátnegirji golggotmánus. Girjjiin lea bargan gielladutki Josh Wilbur. Son lea jo ráhkadan bihtánsámegiela giellaoahppagirjji.

– Dál mii dárbbašat vel oahppogirjjiid mánáide ja nuoraide, lohká Steggo.

Mánáide dehálaš beassat ruovttusge gullat giela

– Giela dilli eallá olbmuid bokte. Mii sáhttit lohkat, ahte sámegiella lea hui dehálaš, muhto de geavadis mii eat čájet dan. Mii eat geavat giela, eatge mii oahpa giela, lohká Steggo.

– Mu mielas okta váttisvuođain lea dat, ahte olbmuin eai leat návccat oahppat giela. Hállu gal gávdno, muhto mii duođaid fertet oahppat giela ja bargat giela oahppama vejolažžan.

Peter Steggo deattuha, ahte váikko mánát livččege bihtánsámegielat mánáidgárddis, de lea seamma dehálaš, ahte sii besset ruovttusge gullat giela vánhemiin.

