Nieida vujohatjeakkis (Elle Máret Peđer)

Dat maid dál áiggun muitalit, dáhpáhuvai munnje dolin dalle go mun ledjen nuorra nieiddaš, muitala Ánne. In lean várra eambbo go nuppelotjahkásaš dalle. 

Lea mihcamáreahket, ja mun lean boahtimin muotá geahčen gii orui moadde miilla mis eret. Dalle eai lean velá geainnut min guovllus. Eai lean eará go bálgát báikkiid gaskkas.

Mus lei sámegahpir oaivvis ja geassebivttas badjelis. Ledjen dal várra vázzán beallemátkki, go savdagođii, ja mun ledjen gullan eatnis ahte sámegahpira galgá jorgut juos arvigoahtá, vai ii njuoskka ja romo. Ja dan mun aitto dahken. Mun jorgon gahpira ja fas vázzilin. In mun lean vázzán nu guhkes gaskka, go bohten ádjaga, dahje skurčču duohkái.

In mun velá joavdan gitta bajágeahčái dán skurčču, de oainnán nissonolbmo geas leat guhkes, čáhppes vuovttat, mat heaŋgájit badjel čalmmiid, ja das lea badjelis čáhppes romis čuvlla, ja gieđas doallá rissi. Mun dál váccán gulul ovddos ja imaštalan, mii datges olbmuid lea.

Go mun bohten lagabuidda, de oainnán ahte ii dat boađege bálgá mielde mu ovddal, muhto vázzá vujohatjeakkis čázii mielde. Mun čuoččastin geahččat. In dieđe šat maid galggan bargat. Dat olmmoš - orru leamen nuorra nieida - vázzá ovddos maŋos dán vujohatjeakkis ja čierostuddá. Duolle dalle ain časká rissiin, maid gieđas doallá, čáhcái nu ahte čáhci dušše rišiha. Juos galggan joatkit mátkki, de ferten vázzit áibba lahka dán olbmo dahje mii dál leš.

De fuomášin. Dán ájaskurččuhan gohčoditge gufihtarskurčun Já, gufihtarnieida dat leage, jurdilin mun, ja vázzilin fas ovddosguvlui. Orru gal leamen viehka issoras vuolgit meattá, muhto ii leat árbmu, mun ferten beassat meattá, mo fal jo. Juolggit leat nu njuorrasat ahte illá mo de guddet mu. Mun vázzen nu láhka dán gufihtarnieidda ahte mun ledjen olahit gihtii váldit dan, juos ledjen duostat. Go mun jovden ruoktot, de lohká eadni muinna: "Imaš go gufihttariid it oaidnán go jorggugahpiriin jođát mihcamáreahket! Nuhan lohket dološ olbmot."