Čuákánkiäsu 

Máttááttâs- já kulttuurministeriö asâttem pargojuávhu pargon lii árvuštâllâđ sämikielâi tile já ton pyereedmân toohum tooimâid puohâi kuulmâ Suomâst sarnum sämikielâi uásild sehe árvuštâlmân vuáđđudmáin rähtiđ iävtuttâs olesváldálâžžân já meritiäđulâžžân sämikielâ iäláskittemohjelmân. 

Suomâ sämmilij lohomere, eenikielâ já aassâmpäikkikode kyeskee tiäđuh čuákkejuvvojeh sämitiggevaaljâi ohtâvuođâst, moh tuállojeh jyehi niäljád ive. Ive 2011 sämitiggevaaljâi ohtâvuođâst rahtum statistiik mield lijjii sämmiliih ohtsis suullân 10 000. Sist sämikuávlu ulguubeln já olgoenâmijn assii suullân 65 %. Statistiikâi vuáđuld sämiaalmug olesmeeri lii ive 1970 rääjist lasanâm paijeel kyevtikiärdásâžžân, mut sämikielâ eenikielân almottâm ulmui lohomeeri lii kiäppánâm puohâi kuulmâ sämikielâ pehti. 

Vuáđulaavâ mield sämmilijn algâaalmugin lii vuoigâdvuotâ toollâđ já ovdediđ jieijâs kielâ já kulttuur. Säämi kielâlaavâst torvejuvvoo sämmilij vuoigâdvuotâ kevttiđ jieijâs kielâ virgeomâháin sehe asâttuvvoo almolâš vááldán kenigâsvuotâ olášuttiđ já ovdediđ sämmilij kielâlijd vuoigâdvuođâid. Säämi kielâlaavâ toimâmvuođâst toohum čielgiittâs mield virgeomâháin láá kuittâg ain-uv uáli uccáá sämikielâ mätteeh já kielâ kevttim lii ucce. 

Sämikielâ iäláskitmân láá majemui iivij olášuttám maaŋgâid tooimâid, mut toohum tooimah iä vala täähid sämikielâi siäilum. Puohâi Suomâst sarnum sämikielâi sajadâh lii ain-uv aštuuvuálásâš. Täin nuorttâsämikielâ já aanaarsämikielâ
láá tuođâi uhkevuálásiih kielah. Pargojuávkku oonij kuávdášlâš hástusin kielâ iäláskitmist kelijdeijee sämikielâ já sämikielâlâš máttááttâs já peivitipšo turvim, sämmilij meddâlvarrim sämikuávlust, mii lii merhâšâm sämikielâi luándulij kielâkevttimpirrâsij kiäppánem sehe jieškote-uv suorgij tohálij já sämikielâ tuárvi pyereest mättee áámmátulmui uccáávuođâ. 

Pargojuávhu uáinu mield sämikielâ iäláskem váátá čuávvoo aašijd: 1) kielâpiervâltoimâ, mii lii čáittám lemin pehtilis kielâiäláskittemtoimâ, vuáháduvá já vijđán sehe peivitipšo lii fálusist laavâ vaattâm vuovvijn; 2) sämikielâ mattááttâs ovdeduvvoo ubâ enâmist já sämikielâ máttááttâs tuárjoo vuáhádâh, mii ávhástâl káiđusohtâvuođâgijn, váldoo kiävtun;
3) škovlimvuáhádâh pyevtit táálást eenâb já maaŋgâpiälásubbooht sämikielâ mättee jieškote-uv suorgij áámmátulmuid toimâđ eromâšávt máttááttâs- já äššigâspalvâlempargoin; 4) nuorttâsämikielâ iäláskitmân olášuttojeh sierânâstooimah, vâi kielâ kevttim já oppâm lassaan; 5) säämi kielâlaahâ olášuvá olesmiärálávt sämikuávlust já virgeomâhááh ovdedeh sämikielâ kevttim aktiivlávt; 6) sämikielâliih radio-, tv- já internet-siskáldâsah lasettuvvojeh merhâšitteht; 7) sämikielâ huolâttâs, vuorkkim já tutkâm ovdeduvvoo já tutkâmpuátuseh sehe amnâstuvah láá älkkeht kevttimnáál; 8) sämitaiduu já kulttuur toorjâ lasettuvvoo; 9) sämikielâ já kulttuur tuárjoo raajijd rastaldittee oovtâstpargo lii vuáhádum já lááčá uđđâ noonâ sämikielâlijd pirrâsijd. Pargojuávkku iävtut väljejum tiäddučuágástâhkuávloid maaŋgâid konkreetlijd tooimâid. 

