Saijets hoovdâ sajasâžžân já Guttorm västidijjee puovtâdeijen 

Yle Säämi hoovdâ já västidijjee puovtâdijjee sajasij noomah láá almostittum. Maria Saijets lii nomâttum hoovdâ sajasâžžân já Susanna Guttorm västidijjee puovtâdijjee sajasâžžân. 

Yle Säämi hoovdâ sajasâžžân lii nomâttum Maria Saijets áigádâhân 5.9.2016–31.8.2017. 

Saijets sirdâšuvá hoovdâ sajasâžžân Sameradion & SVT Säämi uáivitoimâtteijee saajeest Kiärunist, Ruotâ Säämist. Sun lii porgâm ovdil eereeb iärrás NRK/nrk Säämist já majemui iivij koskâttuvâi meid Yle Säämist. 

Guttorm tuáimá jo västidijjee puovtâdeijen 

Yle Säämi västidijjee puovtâdijjee sajasâžžân lii nomâttum Susanna Guttorm. 

Sun lii jo toimâm taan virgeest taan čoovčâ. 

Guttorm lii kuhháá porgâm Yle Säämi toimâtteijen tv:st, radiost já interneetist. 

Näkkäläjärvi já Lakkala uáppuluámun 

Yle Säämi hovdâ Pirita Näkkäläjärvi vuálgá luuhâđ ihán London School of Economicân Stuorrâ-Britannian, já västidijjee puovtâdeijee Aletta Lakkala lii meid jo pááccám uáppuluámun. 

Näkkäläjärvi páácá uáppuluámun 9.9.2016. 

Sehe Näkkäläjärvi já Lakkala lává meddâl suullân ive. 

Kuullâv hovdâjuávkun 

Hoovdâ saje uccii neeljis já västidijjee puovtâdijjee kyevtis. 

Yleisradio ij laavii almostittiđ occei noomâid. 

Hovdâ já västideijjee puovtâdeijee kuullâv Yle Säämi hovdâjuávkun oovtâst tv-hovdâ Kaisa Aikioin já teknisâš puovtâdeijee Pekka Aikioin. 

Hovdâ raportist Yle Uđâs- já äigikyevdilistooimâ Suomi-uásáduv hovdâ Jyri Kataja-Rahkon.
