6

Povdim

Áigin, dutnje lea boahtán reive, huiká eadni beaivelanjas go Áigin joavdá ruoktot skuvllas. Maŋimuš skuvlabeaivi ovdal geasseluomu lea nohkan ja Äigee lea aiddo smiehttamin mo geassi šattašii. 

Beaivelanjas eadni geige sutnje stuorra ránes konvoluhta. Áigin Lávra, lea dasa čálistuvvon stuorra, roanci bustávaiguin. Muđui ii oidno das mihkkige. Ii leat čállojuvvon geaidnonamma konvoluhttii, ii báikenammage. Áigin jorgala konvoluhta, muhto ii maŋábealdege leat čállon mihkkege.

Imaš, jurddaša Áigin go rahpá konvoluhta ja logadišgoahtá.


7

Buorre Áigin

Don leat okta 24 mánás miehtá Sámi guhte bovdejuvvot min geassesiidii, mii álggahuvvo mihcamáreahkeda Bassegohpis, mii lea Ittársullo davverittus.

Geassesiida bistá olles geasi. Doppe oahppabehtet eallit dološ vuogi mielde ja beassabehtet leat fárus mearrabivddus, boazobarggus ja buot lágan eará meahccedoaimmain. 

Mihcamáraeahket manat Goddesuohpa sieiddi lusa. Doppe mun vieččan du.


 Dearvvuođat Áhtoš-Ánddes,
 geassesiidda lágideaddji
 

8

Áigin gal diehtá bures gos Goddesuohppa lea. Lea jávregáttis guokte miilla davábealde Girona gos soai etniinis orruba. Davábealde leat duoddarat ja doppe lea Goddejávri gos Goddesuohppa masá juohká jávrri guovtti oassái. Dološ olbmot lávejedje bivdit vildabohccuid, gottiid, doppe. Danne lea jávrri namma Goddejávri.
 
 Goddesuohpas lea ges stuorra geađgesieidi. Áigin lea fitnan Goddejávrris oaggumin ovttas áhčiinis. Dalle bisáneigga sieiddi luhtte. Áhčči guđii muhtin slántte sieiddi lusa ja logai ahte lei bivdolihku nammii. Dasto lasihii maid ahte ii leat eará go boares diida.
 - Ovdal jáhkke olbmot ahte siiddiin lei fápmu ja basuhedje siiddiid. Dál dagan dan dušše suohttasa dihte, áhčči lei mojunjálmmiid čilgestan.
 
- Miibat diet lea reivviid, jearrala eadni ja gaskkalduhttá Áigina guhte lea iežas jurdagiid siste.
-Ii, ii dat gal leat mihkkige. Dušše muhtin bovdehus.
- Bovdehus? Masa? Gii bovde? eadni fas diđošta ja dohppe reivve.
- Áhtoš-Ánde bovde geassesiidii.