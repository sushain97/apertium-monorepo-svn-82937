Suoma sámegávttit

Suoma sámegávttit ovdanbuktá ivdnegovaiguin ja duodječehpiid čilgehusaiguin Suoma beale gáktemálliid. Girji fállá dieđuid sápmelaččaid gákteárbbis gáktegeavaheaddjiide ja sidjiide geat leat muđui beroštuvvan áššis.

Gitta gaskaáigge rádjái sápmelaččat duddjo gárvvuideaset eanaš náhkis. Birasdilli ja materiálat mearridedje biktasiid málliid.Nissoniis ja albmáid gávttit guoradedje seamma málle ja dábalaš gárvvuin eai lean mearkkašahtti guovlluid gaskasaš erohusat. Maŋimustá 1300-logus sápmelaččat dievasmahttán ieš buvttaduvvon materiálaid maid eará bivttasmateriálain, iešguđetlágan gággásiin, metállain ja helmmuin. Oastogálvvut sádde vehážiid mielde dábalažžan, álggos dat geavahuvvojedje dušše fiidnámus gárvvuide. 1800-logus gávttiid materiálat ledje stáđásmuvvan seammaláganin go otnábeaivvege. Stuorámus rievdadus lei, ahte náhki geavahuvvui unnit go ovdal ja eará materiálat bohte dan sadjái. 1800-logu Ohcejoga báhpa Jacob Fellmana mielde sápmelaččain lei dálvet anus beaska ja gákkesgákti. Čikŋabeaskkaid hervejedje láđđiin ja alla čeabeha čiŋahedje náhkiin. Beaskka alde, hárduid ja niskki suodjin, albmát geavahedje čehporasa. Nissonat fas atne láđđis gorrojuvvon suoji, njálfáhta, mii lei giddejuvvon báttiiguin čeabeha birra ja seakkážii. 

1900-logu álggus sámegávttiid ovdáneapmái lei mihtilmas, movt guovlluid gaskkasaš erohusat sturrot ja gáktemállet ĺage ovdánit ain iešguđetláganin. Čielga ráját guovlluid gaskkas goittotge vel váilo ja kránnjá álbmogat bukte ođđa váikkuhusaid buot gáktemálliide. Maiddái sápmelaččat ieža váikkuhedje nubbi nuppi guovllu málliide. Gávtti ovdáneapmái ja rievdamii váikkuhedje máŋggalágan áššit. Ee. gággása válljemii váikkuhii eambbogo goarru smáhka dat, maid makkár gággasat oba ledje fidnemis dien guovllus. Ovdamearkka dihte nissonolbmuid árgagávttiid materiálan sáhtii leat stábat bumbuldiŋga. Materiálaid hárrái ledje seastevaččat ja boares gávttiin gorro dávjá ođđa biktasiid ovdamearkka dihte mánáide. 

Nubbi máilmmesoahti ja Lappi soađi evahkkoáigi váikkuhedje erenomážit nuorttabeale sápmelaččaid gárvvodeapmái. Eanaš sápmelaččain lei eváhkkui vuolggadettiin fárus dušše dat, maid ieža nagodedje gurput ja dat biktasat, mat ledje badjelis. Dálvvi áigge máŋggaid biktasat oamásmuvve áibbas eaige sis lean ávdnasat dahje biergasat main dahje maiguin duddjot ođđa gárvvuid. Máŋgasat geavahedje eváhkos vuosttaš geardde oarjjemáilmmi gárvvuid. Eváhku maŋŋáge gártet geavahit oarjemáilmmi gárvvuid, go  materiálat eai lean oažžumis. Eanodaga guovllu sápmelaččat ledje bealistis eváhkos Ruota bealde, belohahkii sámeguovllus ja nie eváhkoáigge váikkuhus sin gárvvodeapmái lei unnánaš.

Lappi boaldima dihte ledje maid measta buot duddjonbiergasat duššan, nu maiddái eanaš oassi bivttasgerddiin. Soađi maŋŋá gákteávdnasiid lei váttis fidnet, vaikke eatnasiidda lei vejolaš finadit gávppašeamen Norgga bealde, gos ee. láđđi lei eambbo ja dávjjit vuovdimassii.

Skuvla ovttas ásodagain váikkuhii nuorra sápmelaččaid gárvodeapmái. Skuvlalágat nuppástuvve jagis 1946 ja dat dagahii dan, ahte boaittobeale guovlluid mánát maid gárte oahppogeatnegasvuođa vuollái. Davvi-Suoma heajos johtolatoktavuođaid geažil stuorámus oassi ahkeluohká sámemánain dálludii ásodagas goit oasi jagis. Ásodagain ja skuvlamáilmmis sámegiella ja -kultuvra vuoittáhalai suomagillii ja -kultuvrii. Mánáide oahpahuvvui dušše suopmelaš duddjonárbi ja máŋggain lunddolaš oktavuohta iežas kultuvrra duddjonárbevirrui boatkánii. Sámemánát amasmedje ruovttus, iežaset kultuvrras ja gárvodanmáilmmis. Earenoamážit dat čuozai sakka nuortalaš- ja anárašmánáide. 

1970-logus sápmelaččat čuožžiledje ja nuorra skuvlejuvvon sápmelaččat gáibisišgohte eanet ah eanet vuoigatvuođaid alcceseaset, iežaset gillii ja kultuvrii. Gákti lei dehálaš rollas sápmelaš identitehta nanosmuvvamis ja dainna háliidedje diđolaččat ovdanbuktit iežaset identitehta ja kultuvrra ja dahkat čielga earu váldokultuvrii.

Sápmelaččaid kultuvrralaš čuožžileami okta boađus lei duodjesearvvi Sápmelaš Duodjárat ro vuođđudeapmi jagis 1975. Searvvi oktan váldoulbmilin leai ovddidit, goas ii juo jávkan, sápmelaš duddjonmáhtu. Dán barggu dihte searvi vuođđudii duodjekonsuleantta ja duodjebagadeaddji doaimmaid ja lágidii kurssaid sierra báikegottiin. Erenomážit gáktegoarrunkurssat ledje bivnnuhat. Searvi álggahii gávppi Anáris jagis 1997 ja dan maŋŋá duodjemateriálaid fitnen buorránii. Gávppis sáhttá oastit aid sápmelaš duodjáriid dujiid, gávttiid, gákteosiid, mii lea álkidan daid sápmelaččaid gárvvodeami, geain ii leat leamaš vejolašvuohta oahppat duddjot. 

Dán áigge sápmelaš coggá gávtti heajad ja rihppafeasttaid lassin maid eará dáhpahusain, konfereanddain ja čoahkkimiin, gos son lea ovddasteame sápmelaččaid. Ođđa gávtti geavahanbirasin leat šaddan iešguđetlágan sámefestiválat, márkanat ja dáiddadáhpahusat. Erenomažit sámemánáid ja -nuoraid jahkásaš dáiddadáhpahusas lea leamaš dehálaš rolla mánáid ja nuoraid gáktegeavaheami jiellumis. 

Gávttis lea iežas nana sajádat sámi servvodagas. 2000-logu sápmelaččaid árgabeaivválaš gárvodeapmi ii olus spiehkas suopmelaččain. Muhto láttebiktasiid lassin eanaš sápmelaččáin lea maid gákti, man čiŋada dehálaš doaluide. Čábbát gorrojuvvon ja geazaduvvon gávttiin sápmelaš gudnejahttá iežas kultuvrra ja dan dilálašvuođa, masa oassálastá. Gávttiin sápmelaš ovddasta iežas soga, guovllu ja álbmoga. 

Suomâ sämimáccuheh. Lää'ddjânnam sää'mpihttâz. Suoma sámegávttit. Aanaar: Sámi Duodji