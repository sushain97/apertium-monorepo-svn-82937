Čoovčâ kuobžâsaalâs 122 kuobžâd

Roovvâdmáánu loopâst nuuhâm kuobžâpivdopaajeest ožžuu salâsin ohtsis 122 kuobžâd. Täin 50 kuobžâd kuddii puásuituálukuávlu tiätumere pivdokuávlust. Ovdil miäcástempaje älgim Suomâ kuobžânääli stuárudâhhân árvuštâllui 1 155-1 290 paijeel ive ahasii kuobžâd.

Eidu nuuhâm kuobžâpivdopaajeest ožžuu salâsin 122 kuobžâd. Saalâsmeeri stuárui viiđáin kuobžáin oovdeb ive iähtun. Kuobžâ lii áárvustoonnum pivdoellee, mon puáhtá Suomâst miäcástiđ sehe nälitipšo spiekâstâhluvijguin já puásuituálukuávlu kuávlukuáhtásii tiätumere vuáđuld. Nälitipšo spiekâstâhloveh láá juohhum kuulmâ sierâ tipšokuávlu koskân nuuvt, et kuobžânääli viggeh siäiluttiđ tááláá tääsist vuáhádum nääli tipšokuávlust, mut levânemstielâsist nääli šoddâmliähtu räijejuvvoo, já kuávlust, kost nääli ovdán, nälitipšo smavvâ meereest huolâhánnáá kuobžânääli tipteh lasaniđ.

Nuorttâ-Suomâ vuáhádum kuobžânääli tipšokuávlust paččii taan ive 51 kuobžâd. Tipšokuávlu pivdoelleekuávdáin Tave-Kärjilist paččii 29 kuobžâd, Maadânuorttâ-Suomâst vittâ, Maadâ-Savost kulmâ já Kainuu máddáákeččin 14 kuobžâd. Taan ive spiekâstâhluuvijd lijjii čujottâm eenâb ko ovdil Kainuu vyevdikoddekuávlun Kuuhmon.

Kuobžânääli levânemstielâsist paččii 12 kuobžâd. Taat stielâs tuálá sistees Koskâ-Suomâ sehe kuávluid Maadâ-Savost, Maadânuorttâ-Suomâst já Tave-Kärjilist.

Ovdáneijjee kuobžânääli kuávlust uárjáápeln Suomâst paččii oovce kuobžâd. Moonnâm miäcástempaajeest spiekâstâhluuvijd lâi máhđulâš mieđettiđ ubâ ovdáneijjee nääli kuávlun, já stuárráb kuávlu mield meiddei spiekâstâhlopemeeri stuárui. Miäcástmáin viggih kepidiđ kuobžânääli vahâgijd kuávlust aainâs-uv miäđošijnkardijd.

Puásuituálukuávlust kuávlulâš tiätumeeri lâi ohtsis 52 kuobžâd, main 15 lijjii uárjáápele kuávlust já 37 nuorttiipele kuávlust. Uárjáápele tiätumeereest paccii päjihánnáá kulmâ kuobžâ. Mut nuorttiipele kuávlust vuod tiätumeeri tievâi jo čohčâmáánu loopâst. Tiätumere ulguubeln paččui ohtâ kuobžâ, mii kuittâg lohhoo tiätumiärán lohtâseijen, ko piivdo loopâst paccii tijme ääigi nelji kuobžâ. 

Kuobžâpivdo lii uási kuobžânääli tipšovuáváámist, já ton mittomeerrin lii kepidiđ kuobžâi toohâm vahâgijd aainâs-uv puásuituálukuávlust. Ive 2014 ääigi kuobžâ tovâttem puásuivahâgeh sajanmáksojii suullân miljovn euro verd. Suomâ kuobžânääli lii teetis já tiävdá hiäivulii suojâlemtääsi kriterijd. Kuobžânääli lii ovdánâm tipšovuávám mield, já onnáá peeivi kuobžah tiättojeh täsivubbooht hiäivulâš eellimpirrâsijn ubâ Suomâst. Miäcástem, mon aggân lii nälitipšo, lii máhđulâš ubâ Suomâ vijdoduvvâst talle, ko iävtuh spiekâstemlove mieđeetmân tievih. Kuobžânääli tipšovuávám lii tárguttâs peividiđ ive 2016 ääigi.