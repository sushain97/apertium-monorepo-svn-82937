Elsa Laula Renberg šoddâmpeivi liputtempeivin.
Elsa Laula Renberg čokkij sämmilijd vuosmuu riijkâčuákkimân kuovâmáánust 1917, ton tiet mij ávudep säämi aalmugpeeivi kuovâmáánu 6. peeivi.
SPR stivrâ lii meridâm iävtuttiđ SPR rääđičuákkimân já Sämirááđán et Elsa Laula Renberg šoddâmpeivi šadda almolâš lippupeivin.
SPR rääđičuákkim uárnejuvvoo čohčuv.
– Lii uáli tehálâš et äšši meriduvvoo ovdil Ruándim 100-ive ávudem, ko mijhân nomâlâs čokkânep toho ávudiđ suu pargo, iätá SPR saavâjođetteijee Tiina Sanila-Aikio.
Ovdil SPR stiivrâ ääši lii kietâdâllâm SPR já Sämmilâšrääđi ohtâsâš lävdikodde haldâšiđ já ovdediđ säämi etnisâš tubdâlduvâid čuákkimist kesimáánust Kirkkonjaargâst.
Lävdikodde meridij iävtuttiđ SPR:n já Sämirááđán kunnijâttiđ Elsa Laula Renberg šoddâmpeeivi.
Elsa Laula Renberg (š. 29.11.1877) šoodâi Vualtjere kieldâst Ruotâ pele Säämist ive 1877 já jaamij tuberkulosân Musseres Taažâ peln ive 1931.
Renberg čokkij sämmilijd vuosmuu riijkâčuákkimân Ruándimân, Taažâ pele Sáámán kuovâmáánust 1917.
Ton tiet ávuduvvoo säämi aalmugpeivi kuovâmáánu 6. peeivi.
Maaŋgah ääših maid Elsa Laula Renberg ovdedij láá äigikyevdileh ain tääl.
-Sun lii mávsulâš historjálâš ovdâkovveen mijjân.
Mun tuáivum já jurdám et majemustáá 29. peeivi skammâmáánu 2017 peesâm keessiđ sämiliipu stáágun suu kunnen, Sanila-Aikio juátká.
Stivrâ tuálvu ääši val ovdâskulij sehe Sämirááđán já SPR rääđičuákkimân meridemnáál.
Ulmen lii rähtiđ Elsa Laula Renberg šoddâmpeeivist 29.11. liputtempeeivi jo taan ive ovdil Ruándim 100-ive ávudem teikkâ ive 2017 Ruándim čuákkim ávudemive.
GTK juátká tutkâm Iänuduvâst
Kuávlu, mast Geologia tutkâmkuávdáš lii movtijdum, lii viijđes.
Geologia tutkâmlágádâs (GTK) juátká laavâst asâttum vuáđututkâm Kietâruottâsist uđđâive-kuovâmáánust.
Dárvvatvári meccikuávlust Iänuduvâst áiguh tutkâđ eereeb iärrás kuávlu keđgišlaajâid já pähtivuáđu ave já häämi.
– Tutkâmpuátusijd kevttip ovdâmeerhâ tiet digitaallâš pähtivuáđukártái já pähtivuáđu 3D-maalij rähtimân, Geologia tutkâmlágádâs tieđeet.
GTK áigu pooráđ 9-11 rääigi Dárvvatvári meccikuávlust.
Siämmáá ääigi kuávlust joteh meiddei GTK totkeeh, kiäh taheh geo-fyysilâš mittedmijd muottust.
Taid tiäđuid kevttih siämmáid aššijd ko pooráámist finnejum tiäđuid.
Totkeeh joteh meecist moottorkiälháiguin já poorámmašinijguin.
– Tutkâmijd olášuttep staađâ enâmijn já Meccihaldâttuv luuvijn.
Pargoin tieđettuvvoo meiddei kuávlu palgâsáid já Meccihaldâttâhân lopeiävtui mield, Geologia tutkâmlágádâsâst muštâleh.
Meccihaldâttâh ij adelâm love GTK:n ihe tassaaš
Meccihaldâttâh ij adelâm ihe tassaaš GTK:n love puuhâđ Kietâruottâsist.
Geologia tutkâmkuávdáš lâi uuccâm love puohnâssân 17 rääigi pooráámân Iänuduv Darvvátvárri meccikuávlu taveoosijn.
Siämmáin ucâmušâin tutkâmkuávdáš uusâi meiddei love jotteeđ kuávlust viiđáin skootteráin.
Tutkâmeh liččii pištám taan ive uđđâivemáánust vyesimáánun.
Meccihaldâttâh ij mieđettâm Geologia tutkâmkuávdážân love talle, tondiet ko Meccihaldâttâh tulkkui tom maalmâucâmin.
– Ko váldá vuotân, et love occest láá majebij iivij lamaš eres-uv pähtitutkâmeh siämmáá kuávlust, puáhtá ucâmušâst oovdânpuohtum tutkâmvuávám anneeđ maalmâucâmin, Meccihaldâttâh čielgee miärádâs.
– Sämitiggelaahâ kenigit Meccihaldâttuv väldiđ luuvij mieđeetmist vuotân, et toh iä vahâgit puásuituálu teikkâ sämmilij eres vuoigâdvuođâid.
Meiddei Darvvátvárri meccikuávlu tipšo- já kiävttuvuávám tiädut puásuituálu, luánduiäláttâsâid já sämikulttuur suojâlem, vuáđustâlâi Meccihaldâttâh talle miärádâsâst.
POLURA-asâttâsah
POLURA-asâttâsâin merideh el. puásuituálu- já luánduiäláttâstáálu stuáruduvâst, torjui vaattum áámmáttááiđust, huksim- já finnodâhtoimâvuáváámij siskáldâsâst, puásuituálu haldâttâsâst já tienâsist.
Asâttâsân láá puátimin nubástusah, ovdâmerkkân moottorkiälhá já muávloo torjuuh luptâniččii 30 %:n já torjuu puávtáččij uuccâđ moottorkiälhá várás kuulmâ ive já muávloo várás neelji ive kooskâi.
Tääl toorjâ lii 20% já tom puáhtá uuccâđ viiđâ ive kooskâi.
Uđđâ toorjâprooseent iähtun ličij, et occee parga moottorkiälháin 45 peivid palgâsân teikkâ muávloin 30 peivid palgâsân.
Jis pargopeeivij meeri ij olášuu, te toorjâ ličij 20 %.
Asâttâsâst láá meid uđđâ rääjih eres saajeest ko puásuituálust puáttee tienâsân.
Jis tienâs mana rääji paijeel te torjuu ij lah máhđulâš uážžuđ.
Tienâsrääji lii 40 100 eurod táálu huksiimân já 39 000 eurod eres toorjâčuosâttuvváid.
Jis hejâpaarâ ocá torjuu táálu huksiimân, te tienâs ij sunnust uážu moonnâđ ohtsis paijeel 52 000 euro.
Toorjâtohálâš uđđâ táálu stuárudâh uážuččij leđe táválávt enâmustáá 110 m².
Nuuvt ettum algâttemtoorjâ mieđettuvvoo vuálá 41-ihásâš occei, kii álgá puásuitáálu tipšon vuosmuu keerdi.
Toos lasseen torjuu occest váttoo škovlim já finnodâhtoimâvuávám olášuttem.
Occest kolgâččij leđe meid táálu uástim maŋa ucemustáá 80 puásujid já veik sust liččii-uv ton verd poccuuh, te sun kalga kuittâg luptiđ puásuimere 1,5 kiärdásâžžân ive keejist tast ko toorjâ lii mieđettum.
Älgimtoorjâ lii enâmustáá 25 000 eurod.
