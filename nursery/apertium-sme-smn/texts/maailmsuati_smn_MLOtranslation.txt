Nube maailmsuáđi pasâttâsah Anarist uássin mätki-iäláttâs? 

Moonnâm ohhoost ruggii nube maailmsuáđi áigásijd saksalâš suátipyecceiviäsu pasâttâsâid Aanaar kirkkosiijdâ alda. Pasâttâsah láá ennuv já oovdân poođij-uv juurdâ kevttiđ taid ävkkin turismist. Aanaar kieldâ iäláttâs-- já ovdedemirâttâs Nordic ovdedemkoordinaattor Marja Männistö ávžoo vyelgiđ toos fáárun. 

Moonnâm ohhoost Aanaar kirkkosiijdâ alda uárnejui oho pištee almolâš arkeologâlâš ruggâm, mast ruggii nube maailmsuáđi áigásijd saksalij suátipyecceiviäsu pasâttâsâid. 

Ruggâmáin tohhii ennuv kavnâmijd, já vástuppeeivi loppâseminaarist poođij oovdân juurdâ, et pasâttâsâid puávtáččij kevttiđ ävkkin turismist. 

Pyeri ko páiháliih peesih ávhástâllâđ 

Aanaar kieldâ iäláttâs- já ovdedemirâttâs Nordic ovdedemkoordinaattor Marja Männistö ávžoo vyelgiđ fáárun suátipasâttâsâi ávhástâlmân turismist.

 – Mun uáinám, et puoh uđđâ ääših láá pyerrin aainâs-uv ko páiháliih peesih tain ávhástâllâđ. Já ko lep oovtâst fáárust já oovdedmin, nuuvt et mun kal mun avžuum vyelgiđ toos fáárun, muštâl Männistö. 
 
 Männistö lii jieš-uv uážžum macâttâs tast, et mane ovdâmerkkân puáris faŋgâleirâpaihijguin iä lah ávhástâllâm mätki-iäláttâsâst. Sun smietâd, et suijân sáttá leđe kiddiistume váilum já tot, et soojijd láá halijdâm kyeđđiđ ráávhun, tastko suáđist lii kuullâm nuuvt uánihis äigi.
 
 Männistö kulmâ markkânistemiävtuttâs. 
 
 – Sajeh liččii taggaar elâččemsajeh jogo nuuvtá teikâ siisâpeessâmmáávsu vuástá. 
 
 – Uápistum määđhih pasâttâspaihijd kost muštâluvvoo páihálii historjást. 
 
 – Jiem tieđe maid museolájádâs taas iätá mut, taggaar uápistum ruggâmeh nuuvt, et #äššigâšah peesih jiejah porgâđ maidnii.
 
 Turisteh jiejah roggeh? 
 
 Luándu lii tot válduäšši, mii kiäsut turistijd Anarân, mut Männistö mield nube maailmsuáđi suátipasâttâsâid uážžu mielâkiddiivâžžân puorijn markkânistmáin. Sust láá kulmâ iävtuttâs pasâttâsâi markkânistmân. 
 
 – Tuáivumist kávnojeh taggaar irâtteijeeh, kiäh láá kiddiistum ovdediđ puohtuid. Jis iä lah irâtteijeeh, te tain ij puáđigin kävppitiŋgâ, pic tuše kejâdemkálvu, loopât Männistö.
