6

Povdim

Äigee, tunjin lii puáttám reivâ, huikká enni orroomvisteest, ko Äigee juávdá pááikán škoovlâst. Majemuš škovlâpeivi ovdil kesiluámu lii nuuhâm, já Äigee lii eidu smiettâmin, magarin keesi šodâččij.

Orroomvisteest enni keigee sunjin stuorrâ ränis kooveert. "Äigee Lavri", lii toos čälistum stuorrâ, ruánzáás puustuvijguin. Mudoi tast ij oinuu mihheen. Ij lah čaallum kiäinunommâ kovertân, ige päikkinommâgin. Äigee jurgâl kooveert, mut ij tuáhágin lah čaallum mihheen.

- Iimâš, Äigee juurdâš ko leehâst kooveert já luvâškuát.


7

Pyeri Äigee

Tun lah ohtâ 24 párnáást miätá Säämi, kote puávdejuuh mii kesisiijdân, mii álgá jonsahpeiveehid Pasekyepist, mii lii Iddáársuolluu taveriddoost. 

Keesisijdâ pištá ubâ keesi. Tobbeen oppâvetteđ eelliđ tovláá vyevi mield já pesâvetteđ leđe fáárust merâpiivdost, puásuipargoost já maaŋgâmuđusijn meccitooimâin.

Jonsahpeiveehid tun moonah Koddesuopâ sieidi kuuvl. Tobbeen mun viežâm tuu. 


Tiervuođah Ahtoš-Antest,
kesisiijdâ uárnejeijee


8

Äigee kale tiätá pyereest,kost Koddesuoppâ lii. Tot lii jävrriddoost kyehti penâkkulâm Kiärun taavaabeln, kost suoi enijnis orroov. Taavaabeln láá tuoddâreh, já tobbeen lii Koddejävri, kost Koddesuoppâ masa juáhá jäävri kyevti uásán. Tovlááh ulmuuh läävejii pivdeđ vildâspoccuid, kuudijd, tobbeen. Tondiet jäävri nommâ lii Koddejävri.

Koddesuopâst lii-uv stuorrâ keđgisieidi. Äigee lii iällám Koddejäävrist uággumin oovtâst ejijnis. Talle suoi pisánáin sieidi kulen. Eeči kuođij mottoom šlaanti sieidi luusâ já eeđâi et tot lâi pivdoluho noomân. Tastoo sun lasettij meiddei et ij tot lah eres ko puáris tijdâ.
- Ovdil ulmuuh uskuu, et sieidijn lâi vyeimi, já sij pasottii sieidijd.

