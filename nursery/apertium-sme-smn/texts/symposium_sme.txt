Dihtorjorgaleami hástalusat – Davvisámegielas anárašgillii


Anárašgiela jorgaleami váldodárbbut ihtet eandalitge Sámi giellalága ja skuvlla oahpahandárbbuid bokte.

Sámi giellalága geažil Anára gieldda ja Sámedikki virggálaš teavsttat jorgaluvvojit buot golmma sámegillii, maiddái anárašgillii. Anárašgiela jorgaleaddji jorgala dábálaččat oanehis virggálaš teavsttaid, dego beavdegirjjiid ja almmuhusaid ja muhtin veardde Sámedikki siskkáldas teavsttaid. Muhtumin maiddái eará lágádusat diŋgojit jorgalusaid.

Stuorámus jorgalandárbu lea oahppomateriála jorgaleamis. Oahppomateriála ráhkadeapmi lea jođáneamos ja hálbbimus jorgalemiin. Dán bargui ii leat fásta jorgaleaddji. Go leat dušše 450 anársámegielaga ja go giela buorit čállit eai leat go moattelogis, lea váttis gávdnat jorgaleddjiid. Dáid sivaid dihte lea stuorra dárbu nannet jorgaleami beaktilvuođa. Min oainnu mielde lea vejolaš jorgalit davvisámegielat oahppogirjjiid anárašgillii nu, ahte jorgaleaddji veahkkin boahtá dihtorjorgalanprográmma.

Mii leat ráhkadeamen dihtorjorgalanprográmma davvisámegielas anárašgillii. Dán sáhttá geavahit ávkin guktuid ovdal máinnašuvvon jorgalandárbbuide.

Máilmmis dábálaččamusat geavahuvvo statistihkalaš dihtorjorgaleapmi (omd. Google Translate). Guovttegielalaš teavsttain vuogádat ohcá cealkkaosiid mat statisttalaččat attášedje buoremus jorgalusa. Analyhtalaš giellapárrii gáibiduvvo guovttegielalaš teakstačoakkáldat mas leat 10 milj. sáni dahje eanet, sámegielaide olu eanet. Dan dihte mii bargat njuolggadusvuđot vuogádagain, Apertiumain, mii vuođđuduvvo lingvisttalaš bargui; gáldogiella analyserejuvvo, sániid vuođđohámit jorgaluvvojit ja de cealkagat genererejuvvojit jovssusgillii.

Njuolggadusvuđot jorgaleapmi gáibida stuorra guovttegielalaš sátnelisttuid, muhto goallossániid ja suorggádusaid sáhttá ráhkadit anárašgillii seamma minstara mielde go davvisámegillii. Danne go gielain leat goabbatlágan čállinvuogit, de fertejit maiddái buot loatnasánit leat leksikonas, nu ahte ii leat doarvái dušše rievdadit sojahangehčosa.

Davvisámegielas ja anárašgielas leat seamma morfologalaš kategoriijat ja sullii seammalágan suorggádusat, ja lea álki fievrridit sojaheami ja suorggideami gielas nubbái.

Syntáksa lea stuorimus hástalus dihtorjorgaleamis, muhto njuolggadusaid bokte sáhttá rievdadit sániid iešvuođaid, nugo kásusa ja logu, ja sáhttá maiddái muhtun muddui rievdadit sátneortnega.

