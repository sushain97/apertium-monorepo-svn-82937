Čoahkkáigeassu 

Oahpahus- ja kulturministeriija ásahan bagrojoavkku bargun lei árvvoštallat sámegielaid dili ja dan buorideapmin dahkkon doaibmabijuid buot Suomas hállon golmma sámegiela oasil sihke árvvoštallama vuođul ráhkadit evttohusa oppalaš ja guhkálmas sámegiela ealáskahttinprográmman. 

Suoma sámiid lohkumeari, eatnigiela ja ássanbáikegotti guoski dieđut čohkkejuvvojit juohke njealját jagi lágiduvvon sámediggeválggaid oktavuođas. Jagi 2011 sámediggeválggaid oktavuođas ráhkaduvvon statistihka mielde sápmelaččat ledje oktiibuot sullii 10 000. Sis sámiid ruovttuguovllu olggobealde ja olgoriikkain ásse sullii 65 %. Statistihkaid mielde sámiid ollesmearri lea jagi 1970 rájes lassánan eanetgo guovttegeardásažžan, muhto sámegiela eatnigiellan almmuhan olbmuid lohkumearri lea njiedjan buot golmma sámegiela buohta. 

Vuođđolága mielde sámiin lea eamiálbmogin vuoigatvuohta doalahit ja ovddidit iežaset giela ja kultuvrra. Sámi giellalágas sihkkarasto sámiid vuoigatvuohta geavahit iežaset giela virgeoapmahaččain sihke ásahuvvo almmolaš váldái geatnegasvuohta ollašuhttit ja ovddidit sámiid gielalaš vuoigatvuođaid. Sámi giellalága doaibmevašvuođas dahkkon čilgehusa mielde virgeoapmahaččain leat goittotge ain oalle uhcán sámegiela máhttit ja giela geavaheapmi lea uhcánaš. 

Sámegiela ealáskahttima várás leat maŋimuš jagiin ollašuhtton máŋggat doaibmabijut, muhto dahkkon doaibmabijut eai vel dáhkit sámegielaid seailuma. Buot Suomas hállon sámegielaid sajádat lea ain áitatvuloš. Dáin nuortalašgiella ja anárašgiella leat duođalaččat áitatvuloš gielat. Bargojoavku anii guovddáš hástalussan giela ealáskahttimis doarvái buori sámegiela ja sámegielat oahpahusa ja beaivedikšuma sihkkarastima, sámiid eretfárrema sámiid ruovttuguovllus, mii lea dárkkuhan sámegielaid lunddolaš gielageavahanbirrasiid geahppáneami sihke sierra surggiid dohkálaš ja sámegiela doarvái máhtti ámmátolbmuid vátnivuođa. 

Bargojoavkku oainnu mielde sámegiela ealáskeapmi eaktuda čuovvovačča: 1) beaktilis gielaealáskahttindoaibman gávnnahuvvon giellabeassedoaibma stáđásmuvvá ja viidu ja maiddái beaivedikšun lea fállun lága eaktudan vugiin; 2) sámegiela oahpahus ovddiduvvo olles riikkas ja sámegiela oahpahusa doarju vuogádat, mii ávkkástallá gáiddusoktavuođaid, váldojuvvo atnui; 3) skuvlenvuogádat buvttada dálá eanet ja máŋggabealágeabbot sámegiela máhtti sierra surggiid ámmátolbmuid doaibmat erenomážit oahpahus- ja áššehasbálvalanbargguin; 4) nuortalašgiela ealáskahttima várás ollašuhttojit sierradoaimmat, vuoi giela geavaheapmi ja studeren lassánit; 5) sámi giellaláhka ollašuvvá dievasmearálaččat sámiid ruovttuguovllus ja virgeoapmahaččat ovddidit sámegiela geavaheami aktiivvalaččat; 6) sámegielat radio-, tv- ja internet-sisdoalut lasihuvvojit mearkkašahttiláhkai; 7) sámegiela gáhtten, vurken ja dutkan ovddiduvvo ja dutkanbohtosat ja -materiálat leat álkit ávkingeavaheamis; 8) sámedáidaga ja kultuvrra doarjja lasihuvvo 9) sámegiela ja kultuvrra doarju rájáid rasttildeaddji ovttasbargu lea stáđásmuvvan ja ráhkada ođđa nana sámegielat birrasiid. Bargojoavku evttoha válljejuvvon guovddášáššiide máŋggaid konkrehtalaš doaibmabijuid. 

