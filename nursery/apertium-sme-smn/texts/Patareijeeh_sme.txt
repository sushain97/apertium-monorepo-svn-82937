Eanodaga gielddastivra ságastallá báhtareaddjiid váldimis

Eanodaga gielddastivrras ságastallet odne vuossárgga birrasiid 20 báhtareaddjisajis.

Eanodaga gielddastivra ságastallá odne vuossárgga čoahkkimisttis báhtareaddjiid váldimis.

Gielddahoavda árvala gielddastivrii ráđđádallagoahtit EJB-guovddážiin báhtareaddjiid váldimis gildii ássat, áigumuššan livččii boahtte jagi loahpa rádjai ráđđádallat birrasiid 20 báhtareaddjisajis.

Lappi EJB-guovddáš lea evttohan miessemánus 2016 ráđđádallamiid álggaheami báhtareaddjiid vuostáiváldimis Giemaeatnama, Simo, Pello, Badje-Durdnosa, Eanodaga, Gihttela, Muoná, Pelkosenniemi, Posio, Salla, Suovvaguoikka, Anára, Soađegili ja Ohcejoga gielddaide.

EJB-guovddáš evttoha Lappii 600 saji báhtareaddjiide

Diibmá Supmii bohte badjel 32 000 dorvobáikeohcci, mii lea logi geardde eanet ovddit jagiid ektui.

Bargo- ja ealáhusdoaimmahat lea bidjan ulbmilin Lappi EJB-guovddášii, ahte Lappi gielddain galggašii dán jagi gávdnot sadji lagabui 900 báhtareaddjái. EJB-guovddáša iežas árvalus sajiin lea sulaid 600, man mielde dat lea dahkan evttohusaid gielddasajiid birra gielddaide, main lea vuostáiváldinguovddáš.

Gieldasajit dárbbašuvvojit maiddái báhtareaddjiide, geat bohtet njuolga báhtareaddjiidleairrain. Sin joavkkus leat olu mánnábearrašat, geaidda lea álkit sajáiduvvat gildii njuolga báhtareaddjiidleairras.

Lappi EJB-guovddážis sávvet, ahte maiddái dat Lappi gielddat, main ii leat vuostáiváldinguovddáš báhtareaddjiide, oassálasttášedje bargui váldit vuostá báhtareaddjiid.

