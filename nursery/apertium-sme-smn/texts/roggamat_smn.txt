Meiddei rijjâtátuliih Aanaar ruggâmijn 
Anarist uárnejii taan čoovčâ arkeologâlâš ruggâmijd, mast rijjâtátulâš uásálisteeh maksii uccâ sume, mii luávdá koloid. 
Arkeolog Oula Seitsonen Helsig ollâopâttuvvâst muštâl, et Suomâst rijjâtátulij uásálistem ruggâmáid lii ubânâssân härvinâš. 
Taan čoovčâ Aanaar kirkkosiijdâ alda láá ruggâm nube maailmsuáđi áigásijd saksalâš suátipyecceiviäsu pasâttâsâid. 
Anarist uárnejui almolâš oho pištee ruggâm, moos uásálistii aldeláá 10 rijjâtátulâžžâd. 
Aanaar ruggâmáid uásálistám rijjâtátuliih kolgii mäksiđ uccâ uásálistemmáávsu. 
Helsig ollâopâttuv totkee já arkeolog Oula Seitsonen muštâl, et Suomâst lii härvinâš, et rijjâtátuliih peesih uásálistiđ ruggâmáid. 
– Olgoenâmijn tot lii táválub, et rijjâtátuliih mäksih tast, et peesih uásálistiđ ruggâmáid. 
Suomâst tot lii härvinâš, et rijjâtátuliih peesih uásálistiđ ruggâmáid, muštâl Seitsonen. 
Piäsá uápásmiđ arkeologâlâš paargon 
Maiju Kolehmainen Helsigist lii ohtâ tai 10 rijjâtátuliist, kiäh láá peessâm Anarân ruggâđ. 
– Muoi poođijm išedáin teehin. 
Mun lam kiddiistum historjást, Säämist já luándust já lam ain halijdâm keččâliđ tággáár. Lii suotâs uáiniđ, maid arkeologeh pargeh, muštâl Kolehmainen. 
Aanaar ruggâmijn pottii eenâb kavnâmeh ko lijjii vuárdám. 
Roggeeh kavnii máhđulii rááju, mii lâi puállám, já tanen oovtâ saajeest tohhii ennuv kavnâmijd. 
– Kavnâmijn láá maaŋgâ spaanjâ tievâ poslin já jieškote-uvlágán uccâ pyecceiviäsutooimân lahtâsijjee kavnâmeh, talhâscirgáneh, kumeštâsmittárij pitáh já talhâspuurki loheh já pitáh já tien tiegáreh, muštâl Seitsonen. 
Keejâ eenâb ääšist onnáin Yle uđđâsijn tijme 15.15 Yle TV1:st já Taveriijkâlâš Säämi tv-uđđâsijn tijme 20.45 Yle Fem-kanavast.