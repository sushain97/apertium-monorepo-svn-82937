Inarilainen: Aanaar kieldâ pargein iä vaađâ sämikielâ tááiđu 

Sämitigge lii tuáivum, et Aanaar kieldâ anaččij sämikielâ eromâš ánsun pargeid pálkkáátdijn, veikkâ tot ij liččiigin virge teikkâ pargosaje tohálâšvuotvátámâššân. Kieldâ ij kuittâg ááigu täst ovdâskulijgin vaattâđ sämikielâ tááiđu puoh pargein.

Aanaar kieldâ ij ááigu puátteevuođâstgin vaattâđ puoh jieijâs pargein sämikielâ tááiđu, muštâl Inarilainen-aavis. Sämikielâ annoo täst ovdâskulij-uv eromâš ánsun táárbu mield kieldâ viirgijd já eres pargosoojijd tevdidijn. Näävt västid Aanaar kieldâhaldâttâh Sämitiigán, mii lâi vuolgâttâm kieldân iävtuttâs sämikielâlâš palvâlusâi orniimist kieldâ sierâ suorgijn.

Sämitigge lâi eereeb iärrás tuáivum, et kieldâ viirgij já eres pargosoojijd tevdidijn kejâččij säämi kielâlaavâ vuáđuld sämikielâ tááiđu eromâš ánsun, veikkâ tot ij liččiigin tohálâšvuotvátámâššân. 

Sämitigge uáiná, et kieldâst ličij máhđulâšvuotâ meridiđ sämikielâ tááiđu tohálâšvuotvátámâššân.