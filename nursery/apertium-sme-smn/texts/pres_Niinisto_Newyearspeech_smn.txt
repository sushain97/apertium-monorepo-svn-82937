Aalmugjesâneh,

Halijdâm älgiđ puorij uđđâsijguin, tastko taid lii váddásub uáiniđ.
Taan kuullâm ivveest kyehti kove pajaneh iärásij paajaabel já láá mielân teddâšum.
Nubbe čáittá tutâvâšvuođâ Paris šoŋŋâdâhsopâmuš šodâdijn, nubbe čáittá presidentkuáhtá Obama já Putin oohtân čolmij smiettâmin čuávdus Syyria koččâmâšân.

Tuoh koveh iä val ohtâsijd vajalijd, šoŋŋâdâhnubástus já terrorism, čuávdi, mut toh láá pyerebeh ko mielâkoveh.
Maaŋgâs jurdâččeh vissásávt nubenáál, et ihe 2015 lii puáhtám fárustis tuše ennuv murrâš.
Tuotâ, tot lii puáhtám uáinusân, mut lii-uv nuuvt, et hyene já paa käldee lii lamaš jo oovdiš, puáđu tuše lii tääl lekkâsmin? 
Et tääl páágust puátá oovdân tot, mii lii čiähusist teikkâ pááccám uáinihánnáá.

Taan uáinust mun sáárnum onne siisâvarriimist, torvolâšvuođâst já ekonomiast.

Aalmugjesâneh,

Patâreijeeh olâttii Euroop tast huolâhánnáá, et jo iivijd mij lâim čuávvum olmoošhivvâduv, mii rasteldij Koskâmeerâ.
Patârem luándu-uv lii muttum: ulmuuh  vyelgih joton eres-uv saajeest ko kaskoo eđe.
Patârem já almugijvajâldem jotteev tääl kietâluvâi Euroop kuávlun.

Mij lep Suomâst teivâm taggaar, mon ep lah teivâm ovdil.
Ihepele siste teehin láá puáttám paijeel 30 000 patâreijed, já sij puátih ain lase.
Uási paattâr eđe, uási ocá pyereeb, kuohtuuh luánduliih já olmoošliih motiveh.
Varriistâllâm tyehin puáhtá leđe meid pyerrinanneem, mon puáhtá kevttiđ vyeimipolitiik koskâuámmin-uv.

Maailmist puátteeh liččii merettes meeri, mut mii naavcah huolâtteh sist láá rájáliih.
Mun jurdám, et Ruotâ uáiviminister Löfven eeđâi tehálumos, ko sun kuvvij, et “mij lep naiveh”.
Ruotâ, maaŋgâi eres riijkâi náál, lii-uv čovgim siisâvarrimpolitiikâs.
Lam addim Suomâ haldâttuv čuávdus nuuvt, et mij halijdep turvâstiđ resursijd toi iššeedmän, kiäh láá stuárráámuu eeđeest.
Talle iše keelijd tuše vááinu tiet puátteid.

Mist-uv láá šoddâm vädisvuođah.
Lam jieš puáris uápu juuriist. Tallaa laavâ mield puáldimputtâl leggistem viistán, mast sattii leđe ulmuuh, nomâttui koddempuáldimin, já siämmáánáál mun ain uáinám.
Lusis rikos.
Tego lii patâreijeid čyeccee váinu teikkâ vaje piemmâm.
Meendu ennuv taggaar lii tábáhtum.

Puoh puátteehkin iä lah peri puorijn joođoost.
Motomijn lii terroristtuávááš já motomeh taheh eres paa.
Motomij hárvásij tuávááh já tavoh tovâtteh tarbâšmettum vávjálâsvuođâ puoh siisâvärrejeijei vuástá.

Lâibâ paatahhee talle syemmilâš teikkâ riijkânpuáttee, lii virgeomâhái pargon muštâliđ ávusmielâlávt tavoin já toi čuávumušâin.
Tot táránid vuáimálâš tobdoid já jávuttut viärráámuid šladdârijd.

Puoh robdâalmoonmeh láá huolâstuttâm mii.
Mun oskom kuittâg-uv nanosávt, et puohâi syemmilij mielâid ij kiäsut puoh robdâmus jurdâččem.
Almolijd tobdoid siisâvarriimist Saksaast lii tobbeen orroo ruávástkode ovdâolmooš Lilie kuvvim nuuvt, et “skeptisâšvuohta já jiešluáttámuš lává täsitiädust nubijdis vuástá”.
Náávt táiđá leđe Suomâst-uv - láá epideijeeh já láá toh, kiäh lyettih, et mij piergiittâllâp hástoin.
Čujottâm val puáris ettâmvuáhán, mii ij lah monâttâm äigikyevdilvuođâs, nomâlâssân "Riijkâst riijkâ vuovij mield".
Siisâvarrim ij kuássin pyevti merhâšiđ tom, et mii kuávdáš áárvuh, demokratia, täsiárvu já olmoošvuoigâdvuođah, piäijojeh koččâmušvuáláážin.

Pyereh syemmiliih,

Mii ibárdâs torvolâšvuođâst lii muttum.
Mij morettijm suátán tuođâlávt eskin talle, ko tot poođij Euroopân.
Ruošâ tyemmejum tooimah Krimist já Ukrainast tolvuu iidyyl ráávhu ruottâsist.
Alda-Nuorttân já Tave-Afrikist siämmáš iidyyl ij lah kuássin lamašgin, já soottâm styeresvuotâ lii maaŋgâkiärdásâš Ukrainan verdiddijn.
Tot vyejeet ulmuid patâreijen, tot nannee terrorism.

Čuávdus Syyria kriisân lii kuávdáást.
USA já Ruošâ lává uásálâžžân, toh kuohtuuh  taištâlává siämmáá suátišiljoost, mut uássin ereslágán vajalâškuuvijn.
Taggaar tile leehâst vaarâ käldeid, mut tot leehâst meid páágu ohtâsijd čuávdusáid.
Jis tagareh šodâččii Syyriast, šodâččij tuáivu mield meid máhđulâšvuotâ keldui čuávdimân eres-uv kuávluin.
Čovgâsâm almugijkoskâsiih tobdoh láá oinum meid mii alda.
Nuorttâmeerâ kuávlust sehe Ruošâ já Nato suáldátlâš mieldiorroom lii lasanâm.

Ettim tijmáá sahâvuárustân, et Suomâ háárjut aktiivlâš stáđásmittempolitiik.
Mii olgopolitiik uáinust kuávdáást láá ohtâvuođah Ruotân já Ruošân, taveriijkâlašvuotâ já ohtsâšpargo nuuvt Euroop unionist ko meiddei Nato-enâmijgijn.

Stáđásmittempolitiik vuolgâsajeh láá Nuorttâmeerâ kuávlust viehâ pyereh.
Riijkah iä vaađâ kuávluid kyeimistis, já riijkâi siskáldâs pooliitlâš tile lii stääđis.
Tego jiešmeidlist cokkâneijee tullâ ij lah, veik viijđásub kelduuh tääbbin oinuustâlleh-uv.

Suomâ já Ruotâ lává Nato eromâš kyeimih.
Mij hárjuttep koskânân nanosmuvvee suáldátlii ohtsâšpargo, mii tuáimá pyereest já mii kuábbáá-uv riijkâst annoo áárvust.
Mij pyehtip kuittâg-uv porgâđ eenâb.

Muoi láán kuohtuuh meid suáldátliiton kulâhánnáá riijkah.
Oovtâst munnust láá noonâ ohtâvuođah nuuvt uárjás ko nuortâs, já taat loptee munnuu oovtâst Ruotáin  eromâš sajan.
Tot vuod addel máhđulâšvuođâid merhâšittee paargon Tave-Euroop torvolâšvuođâ já stäđisvuođâ oovdedmân.
Ličij-uv loogilâš, et mij huksiiččijm meid olgo- já torvolâšpooliitlii ohtsâspargo vijđásubbooht.
Kuohtui hiätu lii viggâđ ovdediđ ohtsâšpaargon vuáđuduvvee torvolâšvuođâ, mii siskeeld meid viggâmuš ovdediđ tagarijd tooimâid, moh pajedeh luáttámuš.

Pyereh kuldâleijeeh,

Almugijkoskâsiih kelduuh, patâreijeeh já terrorism hiäjusmitteh áppádem ennustiđ puátteevuođâ.
Lii väädis uánihis-uv äigimuddoost uáiniđ tagarij aašij čuávumušâid, moh iä lah mist kiddâ.
Muu juurdâ lii, et Suomâst ij lah tárbu väldiđ kiiđâ vuástá riijdoi já sierrâmielâlâšvuođâi siste.
Halijdâm oppeet muštottiđ, et siärvádâhlâš čavosvuotâ lii mii pyeremus nahcâkäldee.
Ekonomia uáinust mij lep uáinám hiäjus iivijd, mut šiev iveh iä val tiettuu.
Mij eellip val kuhháá viälgás, veik nubástuseh láá tohhum.
Tággáár ääigi viekkiistâlloo meiddei mii vuoigâlâšvuođâtobdo: et juáháš kuáddá ovdâsvástádâs ton mield ko pasta já et mij ep tääl snielâhist, pic turvâstep puátteevuođâ.

Puávtám oovdân kyehti ovtâskâsčuággá ekonomiasavâstâlmist.
Nubbe kuáská jo juksum hiätun já nubbe haddekištonavccáid.
Juksum hiätu lii tehálâš äšši, toos maaŋgâs vuáđudeh eellimtiilees já puátteevuođâs.
Hiäđuh láá juksum ton mield ko toh láá vist ánsásum já tastmaŋa juohhum.

Mielân pajaneh vissásávt ive 2007 saavah miljardij “*jyehimjáválâšvuođâst”.
Toin uáivildii pyere, mii koolgâi čuávuvâš iivij ääigi puáttiđ.
Jyehim tohhui tállán muuneeld, mut pyeri ij kuássin kullum.
Juohhum hiätu paasij áánsášhánnáá, tegu juvsâhánnáá.

Koččâmâš lii-uv uánihávt: Puáhtá-uv juksum hiätu vuáđuduđ toos, mii ij lah kuássin rievti mield juksumgin?
Lii arvâlum, et tááláin vädisvuođâin, nuuvt almolii ekonomia vááijuvvuođâst ko ovtâskâs sektor haddekištonaavcâin tuon “juvsâhánnáá hiäđu” merhâšume lii maaŋgâid prooseentohtâduvâid.
Lii meid pyeri mušteđ, et stuárráámuu hiäđu ožžuu toh, kiäin jo ovdiist-uv lijjii stuárráámuuh hiäđuh.

Haddekištonahcâ lii vädisvuotâ, mon kuohtuuh peleh lává tubdâm,  veik oovtâmielâlâšvuotâ ij lahkin vala kavnum.
Hiäđust šeštim ij lah älkkee, já maaŋgâin láá iäpádâsah tast, kii tast loopâloopâst hiätá.
Haddekištonaavcâ pyeredem ij pyevtigin merhâšiđ tuše vuáittujyehimnaavcâ pyeredem.
Ličij pyeri kavnâđ tuárvás almolijd teikkâ jobâ irâttâsâi miäldásijd čonnâsmijd tast, et tot ävkki, mii puátá, kiävttoo tego lii lamaš saahâ-uv, adai pargosoojij tuurvâstmân.

Lii pyeri, et pargomarkkânij savâstâllâmohtâvuotâ siäilu.
Avžuum tii sovâdâtmân.
Ij lah pyeri väldiđ kiiđâ rijdâlmáin vuástá.

Pyereh syemmiliih,

Loppâkeesi já čoovčâ mield mun peessim čuávvuđ nuorâ almaa Oscar Taipale stuorrâ mainâs uccâ muorjijn.
Sunbâ nuurâi čuođijd litterijd meccimuorjijd já ánsášij pyereest.
Tast puátá taggaar šiev mielâ, et kal muu nuuvt moovdid taggaar äšši, et kandâ norá muorjijd já movtijdit val skipárijdis já maaŋgâid iärásijd-uv porgâđ siämmáánáál.

Ennuv láá vädisvuođah, mut ennuv lii meid taggaar, mast puáhtá ilodiđ.
Veikkâba tot, et haalu iššeedmân lii pajanâm.
Rijjâtátulâšpargo patâreijei pyerrin teikkâ aldemui išedem tain aaibâs táválijn aašijn, kal toh movtijditteh; išeuážžoid, išedeijeid, já toh láá ävkkin mijjân puohháid!

Mun tuáivuttâm tijjân puohháid šiev álgám ive já Immeel sivnádâs!

