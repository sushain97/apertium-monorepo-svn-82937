Dát girji lea sápmelaš duodjáriid Sámi Duodji rs geahčastat Suoma sámegávttiide sániid ja govaid hámis. Jurdda dán girjji čállimii lea šaddan Davvi-Suomas dollojuvvon gákteseminárain, gos muitaleimmet gávttiid birra, makkár gávttit Suoma bealde adnojuvvojit, mo daid galgá geavahit ja mo daidda gárvodit. Máŋgasat geat gallededje gákteseminárain, váillahedje čálalaš dieđuid sámegávttiid birra, ja vástádussan dan dárbui leat ráhkadan dán girjji.

Girjjis leat govat ja dieđut viđa Suoma beale gáktemálles. Gákti lea dehálaš oassi sámiid kultuvrras ja dan mielde johtá ollu kultuvrralaš ja servodatlaš diehtu. Gákti maid rievdá olbmuid ja áiggi mielde. Gákti gorrojuvvo álo geavaheaddji mielde, ja das sáhttá oaidnit, man bearrašii, sohkii, gillái dahje guvlui geavaheaddji gullá.

Girjji gárváneapmi lea gáibidan máŋggaid olbmuid movtta ja áŋgiris barggu. Háliidit cealkit váimmolaš giitosiid buohkade, geat leat veahkehan dán girjji ráhkadeamis. Erenoamaš liegga giitosat girjji ruhtadeaddjiide, Suoma Sámedikki kulturlávdegoddái ja Suoma Kulturruhtarádjosii. Almmá sin ruđalaš doarjaga haga dát girji ii livčče šaddan duohtan.

Eanodagas juovlamánus 2009