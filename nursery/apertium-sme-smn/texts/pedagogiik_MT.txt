rähisvuođâttáá ij lah eellim 

Pigga Keskitalo Säämi ollâškovlâ já Laapi ollâopâttâh 

Lii tárbu ovdediđ säämi pedagogiik sämikielâ tile já sämimáttááttâs jiešvuođâi tiet. Säämi pedagogiik kulá álguaalmug pedagogiik tutkâm suárgán. Álguaalmug pedagogiik ij lah mahtgin ohtâsâš *doabagihppu kuvviđ maailm álgualmugij pedagogikkijd, váá puáhtá pyerebehtgin sárnuđ arvetäävgist mast jieškote-uv álgualmugeh huksejeh jieijâs filosofia já ärbivyevi oolâ pedagooglâš aldanemvuovij, jurdui já čuávdusijd. Álguaalmug pedagooglâš tutkâmijn láá tutkâm álgualmugij šoddâdem- já škuávlimvuáháduvâi sehe ärbivuáválâš máátu rooli já merhâšume siämmást ko láá kieđâvuššâm pedagooglâš filosooflâš *paradigmaid, ontologiaid já epistemologiaid. Siärváduv táárbui vuáđuld oovtâst škovlim tuáimeeiguin lii máhđulâš vyelgiđ kuvviđ tiilijd já rievdâdiđ muálkkáás vuáháduvâid. 

Säämi pedagogiik oovdedmân já tutkâmân lii lamaš tárbu vâi säämi máttáátteijeeuáppu já säämi škoovlah, párnáikäärdih já sämimáttááttâs pyehtih uážžuđ tyejiniävuid toos maht škuávlim já šoddâdem kolgâččij orniđ formaallâš tiilijn nuuvt et váldá meiddei vuotân *eahpeformála tiilij oppâmvuovijd. Mijhân oppâp eellim já puátteevuođâ tiet. Tanen škoovlah kalgâččii faallâđ uáppeid taggaar tááiđuid moi iššijn sij piergejeh puátteevuođâst. Tááláá škovlim tááhust säämi pedagogikkist lii eromâš merhâšume tastko tot lii eromâšávt kiddiistum kieđâvuššâđ ärbivuáválâš máátu rooli já merhâšume formaallâš šoddâdemlágádâsâin. Lasseen *maŋŋeassimilašuvnna tiileest lii tárbu kieđâvuššâđ meiddei maht já #maggaar vuovijguin sämikielâ iäláskittem kolgâččij tábáhtuđ já maht kielâmolsom puávtáččij ápálubboht orostittiđ. siärvusij já totkei oovtâstpargo lii tehálâš. Säämi pedagogiik addel tuáivu škovlim oovdedmân maaŋgâpiälálâš tiilijn. 

Säämi pedagogiik kuoskât vijđáht arâšoddâdem, škoovlâ já *eallináigásaš oppâm miätá Säämi. Säämi pedagogiik lii kiddiistum meid eromâšávt párnái, nuorâi já perrui *buresbirgejumis já sii tiilij kieđâvušmist *kompleaksa ohtâvuođâin já et maht ahe- já puolvâi oovtâstpargo puáhtá nonniđ. Maaŋgah pedagooglâš tutkâmeh láá vuáijum kieđâvuššâđ säämi pedagogiik itteemeemij párnáikaardijn, škoovlâin, vuáđuškoovlâ maŋa já rävisulmui máttááttâsâst. Meiddei *eahpeformála oppâm já máttááttâs tiilij tutkâm já kieđâvuššâm lii #perustiđ tastko ton peht pyehtip jurdâččiđ maht ärbivuovijd ovdediđ puátteid puolváid já #maggaar áárvuh láá šoddâdem tuáváást. Lii saahâ tast, et pedagogiik puáhtá ámáttin leđe fáárust nonniimin jieškote-uv toimáin já pirrâsijn lasseetmin siärváduvâid *buresbirgejumi, ovdâmurrâš já jyehim tobdoid. *Dieno pedagogiik lii tehálâš áámmát- já tieđâsyergi. Nuuvt maaŋgah álguaalmug jesâneh piäiválávt láá porgâmušâst pedagooglâš lágádâssáin já *pedagogaiguin miätá maailm. Tondiet pedagooglâš teivâdem lii tehálâš. 

Säämi pedagogiik kuáská puoh ton šoddâdem- já škuávlimtooimâ moin lii miinii porgâmuš sämmilâšvuođâin. Nuuvt ovdâmerkkân Suomâ sämmilij pääihikuávlu škoovlâin puávtáččij ovdediđ ain ápálubboht säämi pedagogiik, mii váldáččij vuotân škoovlâi eromâš tiilijd já jiešvuođâid. Säämi pedagogiik jurduid já tyejiniävuid kalgâččii škuávlejeijeeh tubdâđ. Lii tárbu lasettiđ tievâsmittemškovlim. Vijđáht iberdum säämi pedagogiik kuoskât ubâ škoovlâ tooimâ eromâšávt tave kuávloin mut eenâb já eenâb meid *urbána pirrâsijn. Mestâ 70 prosentid sämmilijn oroh *urbána pirrâsijn taan ääigi. Meiddei iäráseh-uv sämikielâlâš máttááttâsân #uásálistee pyehtih *ávkašuvvat säämi pedagogiik čuávdusáin mon vuáđđun lii säämi ärbivuáválâš šoddâdem ärbivyehi. 

Itteemeemeed já almolâš oppâm lah uáppuvuávám uđâstem ohtâvuođâst ive 2016 ovdâskulij Suomâst äigikyevdilis ääših. Säämi pedagogiik jurduuh uáppee aktiivlâš roolist já páihálâš já luándun *čádnon máttááttâsâst láá teháliih ko rievdâd máttááttâs ubâlâšvuođâi kulij. Säämi pedagogiik ulmen lii tuárjuđ jieškote-uvlágán uáppeid já sii čonnâsem toid soojijd já päikkikuddijd main lii sijjân merhâšume. Juurdân lii et párnááh tubdâččii #lohtâseijee já rähisvuođâ tave soojijd, iäláttâssáid, sämikielân já sämmilâšvuotân. rähisvuođâttáá ij lah eellim.