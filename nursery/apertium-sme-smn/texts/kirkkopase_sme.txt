Sápmi 19.7.2016 klo 10:48 | beaividuvvon 19.7.2016 klo 12:01
Anáraččaid girkobassi vahku árabut go dábálaččat
Anáraččaid girkobassi ordnejuvvo njealját geardde dán vahku sotnabeaivve. Dat lea vahku ovdal go ovddit jagiid.


Anu Avaskari 23.2.2016
Anu Avaskari muitala, ahte olbmot leat sávvan, ahte girkobassedáhpáhus livčče árabut. Govva: Yle
Anarâšah-searvi ja Anára searvegoddi ordnejit dál njealját geardde Anáraččaid girkobasi.

Anáraččaid girkobassi ordnejuvvo sotnabeaivve 24.7.2016 Anárvahkuid oktavuođas.

Anarâšah-searvvi ságajođiheaddji Anu Avaskari muitala, ahte girkobassi ordnejuvvo dán jagi vahku ovdal go ovddit jagiid.

Aanaar kirkko
Anára girku. Govva: Eljas Niskanen / Yle Sápmi
– Dál dát áigemuddu lea dás Anárvahkuid álggus dán geardde. Dan leat vehá sávvan, ahte jos dat sáhtášii leat árabut, ja dat dál ordnejuvvo vahku ovdal go duot golbma ovddit gearddi, Avaskari dadjá.

– Historjjalaččat anáraččaid girkobassi lea leamašan suoidnemánus láju maŋŋá, ahte sihkkarit dát goappátge áigemuttut leat dienu aivve heivvolaččat.

Anáraš- ja suomagiel ipmilbálvalus álgá diibmu 11

Anu Avaskari muitala, ahte girkomeanuid maŋŋá ovdalaš leanaroavás Jouko Lepistö boahtá muitalit Anára historjjás.

– Girkomeanut álget diibmu 11 ja dan maŋŋá leat girkokáfet. Dilálašvuohta lea buohkaide rabas ja mii sávvat dohko boahttiid.

– Mis lea leamašan jahkásaččat das álo temá, dán jagi dat lea ahte Anára gielda lea 140 jagi. Ealáhagas leahkki leanaroavás Jouko Lepistö lea lohpidan boahtit dasto girkokáfiide muitalit vehá das Anára historjjás, go son lea leamašan dás Anára historjadoaibmagottis.

Avaskari muitala, ahte prográmma lea sihke anárašgillii ja suomagillii.

– Girkus lávlu aŋkke Rauni Mannermaa ja de doppe girkokáfiin lea maiddái oktasaš lávlun. Ipmilbálvalus lea anárašgillii ja suomagillii, ja girkokáfiin lea prográmma goabbáge gillii.