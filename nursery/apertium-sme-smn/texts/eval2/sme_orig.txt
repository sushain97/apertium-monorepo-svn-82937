Sámediggi sávvá stáhta bušeahtas ruđa sámi turismii ja politihkalaš doaimmaide (www.yle.fi/sapmi)

Boahtte jagi stáhta bušeahta válmmaštallan lea álgán. Sámediggi sávvá lasi ruđa earet eará politihkalaš doaimmaide ja sámi turismma kriteraid válmmaštallamii.

Suoma stáhta ruhtadoalloministeriija lea plánegoahtán bušeahta jahkái 2017. Suoma Sámedikki ruhtadeapmi boahtá maid dán stáhta bušeahtas.

Sámedikki hálddahushoavda Pia Ruotsala muitala, ahte Sámedikkis lea vejolaččat boahtimen bistevaš prošeavttaid filbma-, musihkka-, ja mánáidguovddážiid lassin ođđa prošeakta, masa sii leat sávvan ruđa.

Mii leat ohcan sámi turismma ovddideapmái ruđa. Prošeavttas livčče ulbmilin sámi turismma kriteraid válmmaštallat, lohká Ruotsala.

Dán jagi Sámediggi prioriserii davviriikalaš sámesoahpamuša ja sámegielaid ealáskahttima.

Hálddahushoavda Pia Ruotsala muitala, ahte boahtte jagi giellaealáskahttima lassin Sámediggi priorisere earet eará politihkalaš doaimmaid ja sámi ealáhusaid.

Sámediggi lea evttohan ruhtadoalloministeriijai bákkolaš goluid lassin lasáhusaid daidda doaimmaide.

– Mii leat sávvan lasáhusa min politihkalaš doaimmaid várás, masa mii evttoheimmet 80 000 euro lasáhusa. Dieđusge leat maiddái sávvan lasáhusa Giellagáldu-prošeavtta, sámi ealáhusaid ja eanangeavaheami, dieđiheami, ja sámi parlamenttalaš ráđi ja riikkaidgaskasaš doaimmaid ovddideami várás, muitala Ruotsala.

Dán jagi prioritehta, davviriikalaš sámesoahpamuš dahje -konvenšuvdna, boahtá leat dehálaš áššiid joavkkus maiddái jagis 2017.

– Sihkkarit dat boahtá leat maiddái boahtte jagi prioritehtain, vuoigatvuođaministeriija lea addán dasa jahkásaččat ruhtadeame. Jus bures manná, nu lea ulbmilin geargat sámesoahpamušain álgojagis. 
Dán jagi Sámedikki bušeahtta, mii mearriduvvui 2015, lea leamašan badjel 3,4 miljon euro. Das beannot miljovnna lea mannan kulturguovddáš Sajosa goluide.
Dál Suoma ekonomalaš dilli lea hedjonan. Hálddahushoavda Pia Ruotsala lohká, ahte Suoma ekonomalaš dilli váikkuha Sámediggái.

– Suoma ekonomalaš dilli lea juo váikkuhan Sámediggái; dán jagi bušeahtta lei 200 000 euro unnit go ovdal. Lea hui heajos ášši, jus dat vel geahppána. Bušeahttadilli lea dakkár, mii váikkuha olu dasa, man beaktilit mii bastit dáppe doaibmat, dadjá Ruotsala.

Sámediggi lea sávvan boahtte jahkái oktiibuot sullii 300 000 euro lasi, mii oaivvildivččii dan, ahte Sámediggi vuordá measta 4 miljon euro boahtte jahkái.

Ođđa girkohearrá válljejuvvo dan maŋŋá go Ohcejoga searvegotti ruhtadilli lea čielggaduvvon  (www.yle.fi/sapmi)

Ohcejoga girkohearrá Arto Seppänen lea báhcimin ealáhahkii. Oulu bismágotti bismágoddedekána Kari Ruotsalainen muitala, ahte sii sávvet, ahte virgái ozašii olmmoš, geas livččii jo ovddežis sámegieladáidu.

Ohcejoga girkohearrá Arto Seppänen lea luomus 3.8.2016-31.1.2017, man maŋŋá son báhcá ealáhahkii. Girkohearrá virgesadjásažžan hálddahuslaš áššiin doaibmá Jouko Lepistö. Searvegotti girkolaš doaimmain vástida pástor Waltteri Hämäläinen 15.8. rájes ođđajagimánu lohppii.

Oulu bismágotti bismágoddedekána Kari Ruotsalainen muitala, ahte vuos fertejit oažžut virggálaš dieđu das, ahte virggis leahkki olmmoš lea báhcimin ealáhahkii. Dalle sáhttá ášši bidjat johtui. – Mii leat cuoŋománus ožžon virggálaš dieđu das, ahte Arto Seppänen báhcá ealáhahkii.

Ášši leat gieđahallagoahtán duopmokapihttalis dieđu oažžuma maŋŋá. Dan maŋŋá duopmokapihttal lea bivdán Ohcejoga searvegottis cealkámuša virggi deavdimis. Cealkámušas Ohcejoga searvegoddi gieđahallá, sáhttágo virggi obalohkái bidjat ohcanláhkai, makkár válgavuohki geavahuvvo ja leatgo virgái erenomáš gáibádusat.

Mii leat ožžon Ohcejoga searvegottis cealkámuša geassemánu loahpas. Dán seamma oktavuođas jerrojuvvui maiddái dat, mo Ohcejoga searvegoddi lea jurddašan dásset iežas ruhtadili dán jagi áigge ja maid guhkkit áigodagas.

"Ruhtadili ferte vuos čielggadit"
Ohcejoga searvegotti ruhtadilli lea oalle čavgat ja searvegoddi leage dáhtton, ahte ruhtadeapmi dorvvastuvvo bissovaš ruhtademiin girkoráđđehusa bušeahtas.

Dán ruhtadili ferte vuos čielggadit, ovdalgo virggi sáhttá bidjat ohcanláhkai.

Bismágoddedekána Kari Ruotsalainen máinnaša, ahte sii hálidivčče doibmii olbmo, guhte máhtášii dikšut áššiid seamma bures go Arto Seppänen.

Okta guovddášášši lea dieđus sámegiela dáidu ja dat ráddje ohcciid meari. Mii sávašeimmet, ahte virgái ozašii olmmoš, geas livččii jo ovddežis sámegieladáidu.

Arto Seppänen ii ieš dohkket nissonbáhpaid. Kari Ruotsalainen goit lohká, ahte go ohcat virgái olbmo, de sohkabealli ii sáhte leat okta gáibádusain.

Mii ohcat dohko báhpa, dalle ii sáhte doarjut nisson- dahje almmáiolbmuid. 

Duopmokapihttalis lea álot vuođđojurddan dat, ahte nisson- ja almmáiolbmuin buohkain leat seammalágan vejolašvuođat beassat virgái. Ja girkohearrá virgihan lea dakkár, ahte das girkohearrá ferte sáhttit ovttasbargat sihke nisson- ja almmáiolmmošbáhpaiguin.
