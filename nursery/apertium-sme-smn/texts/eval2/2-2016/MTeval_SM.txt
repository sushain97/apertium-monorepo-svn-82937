Sämitigge tuáivu staatâ budjetist ruuđâ sämiturismân já pooliitlâš toimáid

Puáttee ive staatâ budjet valmâštâlâm lii álgám.
Sämitigge tuáivu lase ruuđâ eereeb eres pooliitlijd toimáid já sämituuriism kriterij valmâštâlmân.

Suomâ staatâ ruttâministeriö lii vuávááškuáttám budjet ihán 2017.
Suomâ Sämitige ruttâdem puátá meid taan staatâ budjetist.
Sämitige haldâttâhhovdâ Pia Ruotsala muštâl, et Sämitiggeest lii máhđulávt puátimin pissoo projektij filmâ-, muusik-, já párnáikuávdái lasseen uđđâ proojeekt, moos sij láá tuáivum ruuđâ.
Mij lep uuccâm sämituuriism oovdedmân ruuđâ.
Projektist ličij ulmen meridiđ sämituuriism kriteerijd, iätá Ruotsala.
Taan ive Sämitigge prioristij tave-eennâlij sämisopâmuš já sämikielâi iäláskittem.
Haldâttâhhovdâ Pia Ruotsala muštâl, et puáttee ive kielâiäláskittem lasseen Sämitigge priorist eereeb iärásij pooliitlij tooimâi já sämi-iäláttâsâid.
Sämitigge lii iävtuttâm ruttâministeriön págulij koloi lasseen lasattâsâid toid toimáid.
– Mij lep tuáivum lasattâs mii pooliitlij tooimâi várás, moos mij iävtuttijm 80 000 eevro lasattâs.
Tiäđust-uv lep meiddei tuáivum lasattâs Kielâkäldee-proojeekt, sämi-iäláttâsâi já eennâmkevttim, tieđettem já Säämi parlamentaarlâš rääđi já almugijkoskâsij tooimâi ovdedem várás, muštâl Ruotsala.

Taan ive prioriteet, tave-eennâmlâš sämisopâmuš, šadda leđe tehálij aašij juávhust meiddei ive 2017.
Vissásávt tot šadda leđe meiddei puáttee ive prioriteetijn, riehtiministeriö lii adelâm toos jyehi-ihásij ruttâdem.
Jis pyereest mana, te lii ulmen kiergâniđ sämisopâmušáin algâivveest.
Taan ive Sämitige budjet, mii meridui 2015, lii lamaš paijeel 3,4 miljovn evrod.
Tast pelnub miljovn lii moonnâm kulttuurkuávdáš Sajos koloid.
Tääl Suomâ ekonomâlâš tile lii hiäjunâm.
Haldâttâhhovdâ Pia Ruotsala iätá, et Suomâ ekonomâlâš tile vaaikut Sämitiigán.

– Suomâ ekonomâlâš tile lii jo vaikuttâm Sämitiigán; taan ive budjet lâi 200 000 evrod ucceeb ko ovdil.
Lii uáli hyenes äšši, jis tot val kiäppán.
Budjettile lii taggaar, mii vaaikut ennuv tos, mon pehtilávt mij pastep tääbbin toimâđ, iätá Ruotsala.

Sämitigge lii tuáivum puáttee ihán ohtsis suullân 300 000 evrod lase, mii uáivildičij tom, et Sämitigge vuárdá mestâ 4 miljovn evrod puáttee ihán.

Uđđâ kirkkohiärrá väljejuvvoo ton maŋa ko Ucjuuvâ servikode ruttâtile lii selvâttum
Ucjuuvâ kirkkohiärrá Arto Seppänen lii päcimin iäláttâhân.
Oulu pispekode pispekoddedeekaan Kari Ruotsalainen muštâl, et sij tuáivuh, et viirgán usâččij olmooš, kiäst ličij jo ovddiist sämikielâtáiđu.
Ucjuuvâ kirkkohiärrá Arto Seppänen lii luámust 3.8.2016-31.1.2017, mon maŋa sun páácá iäláttâhân.
Kirkkohiärá virgesajasâžžân haldâttâhlâš aašijn tuáimá Jouko Lepistö.
Servikode kirholâš tooimâin västid pastor Waltteri Hämäläinen 15.8. rääjist uđđâivemáánu loopân.
Oulu pispekode pispekoddedeekaan Kari Ruotsalainen muštâl, et vistig ferttejeh uážžuđ virgálâš tiäđu tast, et virgeest orroo olmooš lii päcimin iäláttâhân.
Talle puáhtá ääši pieijâđ joton.

– Mij lep cuáŋuimáánust uážžum virgálii tiäđu tast, et Arto Seppänen páácá iäláttâhân.
Ääši lep kieđâvušškuáttám tuámukapittâlist tiäđu uážžum maŋa.
Ton maŋa tuámukapittâl lii pivdám Ucjuuvâ servikoddeest ciälkkámuš virge tevdimist.
Ciälkkámušâst Ucjuuvâ servikodde kieđâvuš, puáhtá-uv virge ubâlohán pieijâđ uuccâmnáál, maggaar valjâvyehi kiävttoo já láá-uv viirgán eromâš vátámâšah.

Mij lep uážžum Ucjuuvâ servikoddeest ciälkkámuš kesimáánu loopâst.
Taan siämmáá ohtâvuođâst koijâdui meiddei tot, maht Ucjuuvâ servikodde lii jurdâččâm tassiđ jieijâs ruttâtile taan ive ääigi já meid kuhheeb áigáduvâst.
"Ruttâtile ferttee vistig selvâttiđ"
Ucjuuvâ servikode ruttâtile lii uáli čoovgâs já servikodde lii-uv táttum, et ruttâdem turvâstuvvoo pisovâš ruttâdmijn kirkkohaldâttuv budjetist.

– Taam ruttâtile ferttee vistig selvâttiđ, ovdilgo virge puáhtá pieijâđ uuccâmnáál.
Pispekoddedeekaan Kari Ruotsalainen maainâst, et sij halijdiččii tooimân ulmuu, kote mátáččij tipšođ aašijd siämmáá pyereest ko Arto Seppänen.
– Ohtâ kuávdášäšši lii tiäđust-uv sämikielâ táiđu já tot räijee occee mere.
Mij tuáivuččijm, et viirgán usâččij olmooš, kiäst ličij jo ovddiist sämikielâtáiđu.
Arto Seppänen ij jieš tuhhit nissoonpaapâid.
Kari Ruotsalainen kuittâg iätá, et ko uuccâp viirgán ulmuu, te suhâpeeli ij pyevti leđe ohtâ vátámâšâin.
– Ko mij uuccâp toho paapâ, talle ij pyevti tuárjuđ nissoon- teikkâ almaiulmuid.
Tuámukapittâlist lii ain vuáđujuurdân tot, et nissoon- já almaiulmuin puohâin láá siämmáálágán máhđulâšvuođah peessâđ viirgán.
Já kirkkohiärá virgehân lii taggaar, et tast kirkkohiärrá ferttee pyehtiđ porgâđ oovtâst sehe nissoon- já almaiolmoošpapâiguin.
