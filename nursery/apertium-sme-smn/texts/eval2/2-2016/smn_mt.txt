Sämitigge tuáivu staatâ budjetist ruuđâ säämi turismân já pooliitlâš toimáid

Puáttee ive staatâ budjet valmâštâlâm lii álgám.
Sämitigge tuáivu lase ruuđâ eereeb eres pooliitlâš toimáid já säämi tuuriism kriterij valmâštâlmân.

Suomâ staatâ ruttâtoimâohtâdâhministeriö lii vuávááškuáttám budjet ihán 2017.
Suomâ Sämitige ruttâdem puátá meid taan staatâ budjetist.
Sämitige haldâttâhhovdâ Pia Ruotsala muštâl, et Sämitiggeest lii máhđulub puátimin pištevâš projektij filmâ-, muusik-, já párnáikuávdái lasseen uđđâ proojeekt, moos sij láá tuáivum ruuđâ.
Mij lep uuccâm säämi tuuriism oovdedmân ruuđâ.
Projektist ličij ulmen säämi tuuriism kriterij valmâštâlâđ, lohá Ruotsala.
Taan ive Sämitigge prioristij taveriijkâlâš säämisopâmuš já sämikielâi iäláskittem.
Haldâttâhhovdâ Pia Ruotsala muštâl, et puáttee ive kielâiäláskittem lasseen Sämitigge priorist eereeb eres pooliitlâš tooimâi já säämi iälámâšâi.
Sämitigge lii iävtuttâm ruttâtoimâohtâdâhministeriön págulâš koloi lasseen lasattâsâid toid toimáid.
– Mij lep tuáivum lasattâs mii pooliitlâš tooimâi várás, moos mij iävtuttijm 80 000 eurod lasattâs.
Tiäđust-uv lep meiddei tuáivum lasattâs Kielâkäldee-proojeekt, säämi iälámâšâid já eennâmkevttim, tieđettem, já säämi parlament rääđi já almugijkoskâsij tooimâi ovdedem várás, muštâl Ruotsala.

Taan ive prioriteet, taveriijkâlâš säämisopâmuš teikkâ -sopâmuš, puátá leđe tehálâš aašijd juávhust meiddei ive 2017.
Vissásávt tot puátá leđe meiddei puáttee ive prioriteetijn, riehtiministeriö lii adelâm tos ihásávt ruttâdmin.
Jis pyereest mana, nuuvt lii ulmen kiergâniđ säämisopâmušâin algâivveest.
Taan ive Sämitige budjet, mii meridui 2015, lii lamaš paijeel 3,4 miljovn eurod.
Tast pelnub miljovn lii moonnâm kulttuurkuávdáš Sajos koloid.
Tääl Suomâ ekonomâlâš tile lii hiäjunâm.
Haldâttâhhovdâ Pia Ruotsala lohá, et Suomâ ekonomâlâš tile vaaikut Sämitiigán.

– Suomâ ekonomâlâš tile lii jo vaikuttâm Sämitiigán; taan ive budjet lâi 200 000 eurod ucceeb ko ovdil.
Lii uáli hiäjus äšši, jis tot val kiäppán.
Budjettile lii taggaar, mii vaaikut ennuv tos, mon pehtilávt mij pastep tääbbin toimâđ, iätá Ruotsala.

Sämitigge lii tuáivum puáttee ihán ohtsis suulân 300 000 eurod lase, mii uáivildičij tom, et Sämitigge vuárdá mestâ 4 miljovn eurod puáttee ihán.

Uđđâ kirkkohiärrá väljejuvvoo ton maŋa ko Ucjuuvâ servikode ruttâtile lii selvâttum
Ucjuuvâ kirkkohiärrá Arto Seppänen lii päcimin iäláttâhân.
Oulu pispekode pispekoddedeekaan Kari Ruotsalainen muštâl, et sij tuáivuh, et viirgán usâččij olmooš, kiäst ličij jo oovdiš sämikielâtáiđu.
Ucjuuvâ kirkkohiärrá Arto Seppänen lii luámust 3.8.2016-31.1.2017, mon maŋa sun páácá iäláttâhân.
Kirkkohiärá virgesajasâžžân haldâttâhlâš aašijn tuáimá Jouko Lepistö.
Servikode kirholâš tooimâin västid pastor Waltteri Hämäläinen 15.8. rääjist uđđâivemáánu loopân.
Oulu pispekode pispekoddedeekaan Kari Ruotsalainen muštâl, et vist ferttejeh uážžuđ virgálâš tiäđu tast, et virgeest leijee olmooš lii päcimin iäláttâhân.
Talle puáhtá ääši pieijâđ joton.

– Mij lep cuáŋuimáánust uážžum virgálâš tiäđu tast, et Arto Seppänen páácá iäláttâhân.
Ääši lep kieđâvušškuáttám tuámupittáást tiäđu uážžum maŋa.
Ton maŋa tuámupitá lii pivdám Ucjuuvâ servikoddeest ciälkkámuš virge tevdimist.
Ciälkkámušâst Ucjuuvâ servikodde kieđâvuš, puáhtá-uv virge ubâlohán pieijâđ uuccâmnáál, maggaar valjâvyehi kiävttoo já láá-uv viirgán eromâš vátámâšah.

Mij lep uážžum Ucjuuvâ servikoddeest ciälkkámuš kesimáánu loopâst.
Taan siämmáá ohtâvuođâst koijâdui meiddei toh, maht Ucjuuvâ servikodde lii jurdâččâm tassiđ jieijâs ruttâtile taan ive ääigi já meid kuhheeb áigáduvâst.
"Ruttâtile ferttee vist selvâttiđ"
Ucjuuvâ servikode ruttâtile lii uáli čovgiđ já servikodde lii-uv táttum, et ruttâdem turvâstuvvoo pisovâš ruttâdmijn kirkkohaldâttuv budjetist.

– Taam ruttâtile ferttee vist selvâttiđ, ovdilgo virge puáhtá pieijâđ uuccâmnáál.
Pispekoddedeekaan Kari Ruotsalainen maainâš, et sij halijdiččii tooimân ulmuu, kote mátáččij hoittáđ aašijd siämmáš pyereest ko Arto Seppänen.
– Ohtâ kuávdášäšši lii tiäđust sämikielâ táiđu já tot räijee occee mere.
Mij tuáivuččijm, et viirgán usâččij olmooš, kiäst ličij jo oovdiš sämikielâtáiđu.
Arto Seppänen ij jieš tuhhit nissoonpaapâid.
Kari Ruotsalainen kuittâg lohá, et ko uuccâp viirgán ulmuu, te suhâpeeli ij pyevti leđe ohtâ vátámâšâin.
– Mij uuccâp toho paapâ, talle ij pyevti tuárjuđ nissoon- teikkâ almaiulmuid.
Tuámupittáást lii eivi vuáđujuurdân toh, et nissoon- já almaiulmuin puohâin láá siämmáálágán máhđulâšvuođah peessâđ viirgán.
Já kirkkohiärá virgehân lii taggaar, et tast kirkkohiärrá ferttee pyehtiđ oovtâst porgâđ sehe nissoon- já almaiolmoošpapâiguin.