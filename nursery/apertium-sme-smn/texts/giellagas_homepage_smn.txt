Tiervâpuáttim Giellagas-instituutân!
Giellagas-instituut lii Oulu ollâopâttuv humanistlâš tieđâkode sierâ ohtâdâh, mii totká já máttát sämikielâ já sämikulttuur.
Mii instituut lii vuáđudum ive 2001, já mist lii riijkâvijđosaš ovdâsvástádâs sämikielâ já sämmilij kulttuur alemuu máttááttâsâst já tutkâmist Suomâst.
Giellagas-instituut oppâamnâseh láá sämikielâ já sämikulttuur, maid puáhtá luuhâđ kuohtuid sierâ uáiviamnâsin.
Tai lasseen instituutist máttááttuvvojeh uálgiamnâsin sämikielâ viereskiellân já sämikielâ tulkkum.
Sämikielâ uápui uáivisiskáldâssân lává pajekielâ já anarâškielâ, mut meiddei nuorttâlâškielâ puáhtá luuhâđ uálgiamnâsin.
Uápásmem
Sämikielâ máttááttâs aalgij Oulu ollâopâttuvâst ive 1970 suomâkielâ instituutist.
Algâiivij sämikielâ oppâamnâsist lâi tuše ohtâ sämikielâ lehtor já mottoom iivij keččin tast meiddei sämikielâ já sämikulttuur išeprofessor.
Iivij mield pargoi já pargei meeri lii lasanâm nuuvt, et tááláá Giellagas-instituutist láá jo čiččâm parged: sämikielâ professor, sämikulttuur professor, kyehti sämikielâ lehtor, ohtâ sämikulttuur lehtor, totkee já amanuens.
Ive 2004 rääjist Giellagas-instituut lii lamaš Oulu ollâopâttuv humanistlâš tieđâkode sierâ ohtâdâh, mon saje lii tääl tieđâkode kuálmád keerdist.
Giellagas-instituut vuáđudem rääjist, ive 2001 aalgâst, instituutist lii lamaš Suomâ máttááttâs- já kulttuurministeriö meridem riijkâvijđosaš ovdâsvástádâs orniđ já ovdediđ sämikielâ já sämikulttuur alemuu máttááttâs já tutkâm Suomâst.
Giellagas-instituut vuáđudem maŋa stuárráámus nubástus ovdii iähtun lii tot, et kiđđuv 2004 puáris oppâaamnâs sämikielâ já sämikulttuur juohhui kyehtin uáiviamnâsin.
Eenâb tiäđuid Giellagas-instituut historjást já tááláá tileest puáhtá luuhâđ Veli-Pekka Lehtola čalluin Oulu ollâopâttuv sämikielâ máttááttâs kuávdáš Suomâst (*PDF) já Sämikulttuur oppâamnâsin (*PDF).
Tutkâm Giellagas-instituutist
