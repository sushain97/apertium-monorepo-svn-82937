Riikkavuložat,

Háliidan álggahit buriin ođđasiin, dasgo daid lea váddásut oaidnit.
Vássán jagis guokte gova badjánit earáid bajábeallai ja leat millii ceaggán.
Nubbi čájeha duhtavašvuođa Parisa dálkkádatsoahpamuša šattadettiin, nubbi čájeha presideanttaid Obama ja Putina oktii čalmmiid smiehttamin čovdosa Syria gažaldahkii.

Duot govat eai vel oktasaš vašálaččaid, dálkkádatrievdama ja terrorismma, vel čoavdde, muhto leat buorebut go miellagovat.
Máŋggat jurddašit sihkkarit nuppe láhkai, ahte jahki 2015 lea buktán mielddis dušše ollu morraša.
Duohta, lea buktán oidnosii, muhto leago nu, ahte fuoni ja bahá gáldu lea leamaš juo ovddežis, buođđu dušše lea dál rahpaseamen? 
Ahte dál bákkus boahtá ovdan dat, mii lea čihkosis dahje báhcán oainnekeahttá.

Dán geahččanguovllus hálan odne sisafárremis, dorvvolašvuođas ja ekonomiijas.

Riikkavuložat,

Báhtareaddjit heahkastuhtte Eurohpá das fuolakeahttá, ahte juo jagiid leimmet čuvvon olmmošvalji, mii rasttildii Gaskameara.
Báhtareami luonduge lea rievdan: johtui vulget eará sajisge go heađi guovdu.
Báhtareapmi ja álbmogiidvádjolus johtiba dál giehtalágaid Eurohpá guovlluid.

Leat Suomas deaividan dakkára man eat leat deaividan ovdal.
Jahkebeali siste deike leat boahtán badjel 30 000 báhtareaddji ja sii bohtet ain lasi.
Oassi báhtara heađi, oassi ohcá buorebu, goabbáge lunddolaš ja olmmošlaš motiivvat.
Fárredeami duohkin sáhttá leat maid buorringeavaheapmi, man sáhttet geavahit fápmopolitihkage gaskaoapmin.

Máilmmis boahttit livčče mearihis mearri, muhto min návccat fuolahit sis leat rájálaččat.
Gáttán, ahte Ruoŧa stáhtaministtar Löfven dajai dehálaččamusa govvedettiinis “mii leat naiivvat”.
Ruoŧŧa, máŋggaid earáid riikkaid láhkai, leage čavgen sisafárrenpolitihkas.
Lean ádden Suoma ráđđehusa čovdosa nu, ahte háliidat dorvvastit resurssaid daid veahkeheapmái, geat leat stuorámus heađis.
Dalle veahkki reahkká dušše váinnu dihte boahttiide.

Misge leat bohciidan váttisvuođat.
Lean ieš boares oahpu jurista, dalá lága mielde boaldinboahtalis vistái, mas sáhtte leat olbmot, lei namahussan olmmošgoddinboaldin ja dan dat lea munnje velge.
Lossa rihkus.
Nu go lea báhtareaddjiide čuohci váidnu dahje vaši biebman.
Menddo ollu dakkár lea dáhpáhuvvan.

Buot boahttitge eai leat beare buriin jođus.
Muhtimiin lea terroristaduogáš ja muhtimat dahket eará bahá.
Muhtin hárvvi duogážat ja dagut dahket dárbbašmeahttun balahahkesvuođa buot sisafárrejeddjiid vuostá.

Lei bahádahkki dalle suopmelaš dahje riikiiboahtti, lea virgeoapmahaččaid bargun muitalit rahpasit daguin ja daid čuovvumušain.
Dat caggá duoldi dovdduid ja váiduda vearrámus šláddariid.

Buot ravddamuš fenomenat leat fuolastuhttán min.
Jáhkán goittotge nannosit, ahte buot suopmelaččaid mielaid ii gease dakkár buot ravddamuš jurddašeapmi.
Duiskka almmolaš dovdduid sisafárremis lea doppe orru proavásgotti ovdaolmmoš Lilie govvidan nu, ahte “skeptalašvuohta ja iešluohttámuš leaba dássedeattus nuppiideaskka vuostá”.
Ná dáidá leat Suomasge, leat eahpideaddjit ja leat dat, geat luhttet ahte ceavzit hástalusas.
Čujuhan vel boares dadjanvuohkái, mii ii leat manahan áigeguovdilvuođas, namalassii – riikkas riikka dábiid mielde.
Sisafárren ii goassige sáhte dárkkuhit dan, ahte min guovddáš árvvut, demokratiija, dásseárvu ja olmmošvuoigatvuođat, biddjojuvvojit gažaldatvuložin.

Buorit suopmelaččat,

Min áddejupmi dorvvolašvuođas lea rievdan.
Moriheimmet soahtái duođai eaklla, go dat ollii Eurohpái.
Ruošša dubmejuvvon doaimmat Krimis ja Ukrainas dolvo idylla ráfi ruohttasis.
Lahka-Nuorttis ja Davvi-Afrihkás seamma idylla ii leat oba leamašge, ja soahtama sturrodat lea máŋggageardásaš Ukrainai veardidettiin.
Dat vuodjá olbmuid báhtareaddjin, dat nanne terrorismma.

Čoavddus Syria kriisii lea guovddážis.
USA ja Ruošša lea oasálaččat, goabbáge dain dáistaleaba seamma soahtešiljus, muhto oassái earálágan vašálašgovain.
Dakkár dilli rahpá vára gálduid, muhto rahpá maid bákku oktasaš čovdosiidda.
Jos dakkárat šattašedje Syrias, šattašii doaivvu mielde maid vejolašvuohta gealdagasaid čoavdáseapmái eará guovlluinge.
Čavgan riikkaidgaskasaš dovddut leat oidnon maid lahka min.
Nuortameara guovllus sihke Ruošša ja Nato militearalaš mieldeorrun lea lassánan.

Dadjen diimmá sáhkavuorustan, ahte Suopma hárjeha aktiivvalaš stáđásmahttinpolitihka.
Min olgopolitihka geahččanguovllus dás guovddážis leat gaskavuohtamet Ruŧŧii ja Ruššii, davviriikkalašvuohta ja ovttasbargu nu Eurohpá uniovnnas go maiddá Nato-riikkaid gaskka.

Stáđásmahttinpolitihka vuolggasajit leat Nuortameara guovllus govttolaš buorit.
Riikkat eai gáibit guovlluid nuppi nuppis ja riikkaid siskkáldas politihkalaš dilli lea stáđis.
Dego iešalddes šloavggeheaddji goahti ii nappo leat, vaikko viidásut gealdagasat dáppe oidnostitge.

Suopma ja Ruoŧŧa leat Nato earenoamášguoimmit.
Hárjehat gaskaneamet nanosmuvvi militeara ovttasbarggu, mii doaibmá bures ja man goappáge riikkas atnet árvvus.
Sáhttit goittotge dahkat eanet.

Mii leat goabbáge maid militearalihttui gullameahttun riikkat.
Ovttas mis leat nana oktavuođat nu oarjjás go nuorttas, ja dát lokte min ovttas Ruoŧain earenoamášsajádahkii.
Dat fas bealistis láhčá vejolašvuođaid mearkkašáhtti bargui Davvi-Eurohpá dorvvolašvuođa ja stáđisvuođa ovddideapmi ovdii.
Livččiige logalaš, ahte huksešeimmet maid olgo- ja dorvvolašvuođa politihkalaš ovttasbarggu viidásabbot.
Goappáge ovdu lea figgat ovddidit ovttasbargui vuođđuduvvi dorvvolašvuođa, mii sisttisdoallá maid geahččaleami ovddidit dakkár doaimmaid, mat boktet luohttámuša.

Buorit guldaleaddjit,

Riikkaidgaskasaš gealdagasat, báhtareaddjit ja terrorisma heajudit návccaid boahttevuođa einnosteapmái.
Lea váttis oanehisge áiggis oaidnit, mii dakkár áššiin čuovvu, mat eai leat mis gitta.
Mu jurdda lea, ahte Suomas ii leat dárbu váldit giđa vuostá riidduid ja sierramielalašvuođaid siste.
Háliidan fas muittuhit, ahte servodatlaš čavduvuohta lea min buoremus gáldu.
Ekonomiija geahččanguovllus mii leat oaidnán heajos jagiid, muhto buorit jagit eai vel dihtto.
Eallit vel guhká vealggás vaikko nuppástusat leat dahkkon.
Dákkár áigge vihkkejuvvo maid min riektavuođadovdu: ahte juohke okta guoddá vástu dan mielde maid nagoda ja bastá ja ahte eat dál vuovdduš muhto baicce dorvvastat boahttevuođa.

Válddán ovdan guokte detálja ekonomiijaságastallamis.
Nubbi guoská olahuvvon ovddu ja nubbi haddegilvonávccaid.
Olahuvvon ovdu lea dehálaš ášši, dasa máŋgasat vuođđudit diliset ja boahttevuođaset.
Ovddut leat olahuvvon dan mielde go dat leat vuos ánssášuvvon ja dasto juhkkojuvvon.

Mielain lea sihkkarit jagi 2007 ságat miljárddaid “juohkinmunis”.
Dainna oaivvildedje buori, mii galggai čuovvovaš jagiin boahtit.
Juohkin dahkui dalán ovddalgihtii, muhto buorre ii goassige dihtton.
Juhkkojuvvon ovdu bázii nappo ánssáškeahttá, dego olatkeahttá.

Gažaldat oanehaččat leage: Sáhttágo olahuvvon ovdu vuođđuduvvat dasa, man ii leat goassige rievtti mielde olahan?
Lea árvvoštallojuvvon, ahte dálá váttisvuođain, nu almmolaš ekonomiija váilivuođas go ovttaskas sektora haddegilvonávccas duon “olatkeahtes ovddu” mearkkašupmi lea máŋggaid proseantaovttadagaid.
Lea maid buorre muitit, stuorámus ovddu ožžo dat, geain juo ovddežis ledje stuorámus ovddut.

Haddegilvonákca lea váttisvuohta, man oassebeali leat dovdán, vaikko ovttaoaivilvuohta ii leatge vel gávdnon.
Ovddus loahpan ii leat álki ja máŋggain leat eahpádusat das, gii das loahpaloahpas ávkašuvvá.
Haddegilvonávcca buorideapmi ii sáhtege mearkkašit dušše vuoittujuohkinnávcca buorideami.
Livččii buorre gávdnat doarvái almmolaš dahje juobe fitnodagaid buohta čatnašumiid das, ahte dat ávki, mii boahtá, geavahuvvo dan mielde go leamaš sáhka, nappo bargosajiid dorvvasteapmái.

Lea buorre, ahte bargomárkaniid ságastallanoktavuohta lea ain rabas.
Ávžžuhan din soabadallat.
Buorre ii leat giđa riidalemiin váldit vuostá.

Buorit suopmelaččat,

Loahppageasi ja čavčča mielde bessen čuovvut nuorra albmá Oscar Taipale stuorra muitalusa unna muorjjážiin.
Son čokkii čuđiid lihtteriid meahccemurjjiid ja dinii bures.
Das boahtá dakkár buorre miella, ahte gal mu nu illudahttá dakkár ášši, ahte gánda murje ja movttiidahttá vel skihpáriiddisge ja máŋggaid earáidge dahkat seamma.

Ollu leat váttisvuođat, muhto ollu lea maid dakkár, mas sáhttá iežas miela ilosmahttit.
Vaikkoba dat, ahte hállu veahkehit lea badjánan.
Eaktodáhtolašbargu báhtareaddjiid buorrin dahje lagamuččaid veahkeheapmi dain áibbas dábálaš áššiin, gal dat movttiidahttet; veahkki oažžuid, veahkeheaddjiid, ja dat ávkkuha min buohkaid!

Sávan didjiide buohkaide buori álgán jagi ja Ipmila buressivdnádusa!
