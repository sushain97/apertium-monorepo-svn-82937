Ovtâstum aalmugeh Almosčuákkim 69. čuákkim

Miärádâsciälháttâs A/RES/69/2

Almosčuákkim tuhhit čuávuváá loppâäššikirje: Algâaalmugij maailmkonferenssin tubdum almosčuákkim ollâ tääsi tievâsčuákkim loppâäššikirje

1.
Mij, jeessânstaatâi staatâ- já haldâttâsâi njunošeh, ministereh já ovdâsteijeeh, naanoodmáin tuotâ čonâdâttâm Ovtâstum aalmugij vuáđukirje ulmijd já prinsiipáid, oovtâstpargovuoiŋâst maailm algâaalmugijguin, lep čokkânâm Ovtâstum aalmugij váldutoimâsajan New Yorkân čohčâmáánu 22. já 23. peeivi 2014 algâaalmugij maailmkonferenssin tubdum almosčuákkim ollâ tääsi tievâsčuákkimân pahudiđ oppeet Ovtâstum aalmugij tehálii já juátkojeijee rooli algâaalmugij vuoigâdvuođâi oovdedmist já suoijâlmist.

2.
Mij lep mietâmielâliih algâaalmugij vuáđusteijee toimáid maailmkonferens várás, tego maailmvijđosii algâaalmugij valmâštâllâmkonferensân, mii tollui Altaast, Taažâst, kesimáánust 2013. Mij merkkup Alta konferens loppâäššikirje1 já eres pargoid, maid algâaalmugeh láá porgâm. Lep meid mietâmielâliih ollâ tääsi tievâsčuákkim valmâštâllâmprosessân, mast algâaalmugij ovdâsteijeeh lijjii vijđáht mieldi.

3.
Mij nanodep mii torjuu Ovtâstum aalmugij algâaalmugij vuoigâdvuođâi julgáštušân, mon almosčuákkim tuhhiittij čohčâmáánu 13. peeivi 20072, já mii čonâdâtmijd, moh láá tohhum taan ohtâvuođâst konsultistiđ já toimâđ oovtâstpargoost pyeri oskoost tai algâaalmugijguin sii jieijâs ovdâsteijeeorgaanij peht, ko lii tárguttâs finniđ sii rijjâ já tiätun vuáđuduvvee munemietâmâš ovdil ko tuhhiittep já olášuttep lahâaasâtlijd teikâ haaldâtlijd tooimâid moh sättih vaikuttiđ sijjân, julgáštuš hiäivulij prinsiipij vuáđuld.

4.
Mij nanodep mii tuotâ čonâdâttâm kunnijâttiđ, ovdediđ já tuálvuđ ovdâskulij ige mahten kepidiđ algâaalmugij vuoigâdvuođâid já kattiđ julgáštuš prinsiipijd.

5.
Julgáštuš lasseen mij muštottep eres merhâšittee puátusijd majemui kyevti ihelove ääigi, ko láá huksim aalmugijkoskâsijd raamijd maailm algâaalmugij vuoigâdvuođâi já uulmij oovdedmân. Taah aneh sistees algâaalmugij pissoo foorum vuáđudem, algâaalmugij vuoigâdvuođâi äššitobdeemekanism rähtim já algâaalmugij vuoigâdvuođâi spesiaalraportistee tooimâ vuáđudem. Mij čonâdâttâp adeliđ áášánkullee huámmášume avžuttâssáid já ravvuid, maid taah orgaaneh adeleh oovtâstpargoost algâaalmugijguin.

6.
Mij movtijdittep taid staatâid, moh iä lah vala ratifisistâm teikâ siärvám Aalmugijkoskâsii pargo-oornig jiečânâs enâmij algâ- já hiäimuaalmugij almossopâmušân, 1989 (nr 169)3, suogârdiđ tom rähtim. Mij muštottep sopâmuš ratifisistâm staatâi kenigâsvuođâ sopâmuš vuálásâžžân lääččiđ koordinistum já systemaatlijd tooimâid algâaalmugij vuoigâdvuođâi suojâlem várás.

7.
Mij čonâdâttâp olášuttiđ ráđádâlmáin já oovtâstpargoost algâaalmugijguin taarbâšlijd aalmuglii tääsi tooimâid, mieldiluhâmáin lavâlijd, poolitlijd já haaldâtlijd tooimâid, moiguin juksâđ OA algâaalmugij vuoigâdvuođáid kyeskee julgáštuš uulmijd já ovdediđ tiäđulâšvuođâ julgáštušâst puoh ohtsâškode suorgijn, mieldiluhâmáin lahâasâttemorgaanij, riehtilájádâs já almos haldâttuv tuáimeid.

8.
Mij čonâdâttâp oovtâstpargoost algâaalmugijguin, sii jieijâs ovdâstemorgaanij peht, ovdediđ já olášuttiđ aalmuglijd toimâvuáváámijd, strategiaid já eres tárbulijd tooimâid julgáštuš uulmij olášuttem várás.

9.
Mij čonâdâttâp ovdediđ já suojâliđ algâaalmugáid kullee vádulij ulmui vuoigâdvuođâid já ain pyerediđ sii sosiaallijd já ekonomâlijd tiilijd, oovdedmáin čuosâttum tooimâid ovdiibeln mainâšum toimâvuáváámij, strategiai teikâ tooimâi várás, oovtâstpargoost algâaalmugij vádulij ulmuiguin. Mij meid čonâdâttâp visásmittiđ, ete aalmugliih lahâasâttem, instituutio já poolitliih ráhtuseh, moh kyeskih algâaalmugáid, siskálmiteh algâaalmugij vádulijd ulmuid já pargeh sii vuoigâdvuođâi oovdedmân.

10.
Mij čonâdâttâp porgâđ algâaalmugijguin smavâdiđ tiäđu, nuuvtgo hiäivulâš, teikâ toohâđ tutkâmušâid já kevttiđ oleslijd algâaalmugij pyereestvaijeemindikaattorijd vâi pyehtip pieijâđ huámmášume algâaalmugij já tai ovtâskâs ulmui, eromâšávt elilâm ulmui, nisonij, nuorâi, párnái já vádulij ulmui tilán já tarboid.

11.
Mij čonâdâttâp visásmittiđ oovtviärdásii peessâm ollâ tääsi škovliimân, mii tuubdâst algâaalmugij kulttuurij maaŋgânálásâšvuođâ, já tiervâsvuođâ-, aassâm-, čäci- já hygieniaohjelmáid sehe eres ekonomâlijd já sosiaallijd ohjelmáid, moiguin ovdeduvvoo pyereestvaijeem. Taah siskálmiteh alguid, toimâvuovijd já resurssij jyehim. Mij viggâp váldásmittiđ algâaalmugijd olášuttiđ tagarijd ohjelmijd nuuvt kuhás ko mahđulâš.

12.
Mij tubdâstep algâaalmugij tiervâsvuođâvuovij tehálâšvuođâ já sii ärbivuáválii tálhudem já tiäđu.

13.
Mij čonâdâttâp visásmittiđ, ete algâaalmugulmuin lii oovtlágán máhđulâšvuotâ alemuu rumâšlii já jiegâlii tiervâsvuođâ táásán. Mij meid čonâdâttâp pehtilittiđ viggâmušâid kepidiđ HIV já AIDS, malaria, tuberkuloosi já eres ko njuámmootaavdâi mere nuuvt, ete piejâp tiädu estimân, algâaalmugulmuid tárguttum hiäivulij ohjelmij, toimâvuovij já vyeimivaarij vievâst, sehe visásmittiđ sii vuoigâdvuođâ seksuaal- já lasânemtiervâsvuotân já sii lasânemvuoigâvuođâ aalmugijkoskâsii aalmug- já ovdedemkonferens toimâohjelm4, Peking toimâohjelm5 já tai árvuštâllâmkonferensij loppâäššikiirjij miäldásávt.

14.
Mij čonâdâttâp ovdediđ jyehi algâaalmugpárnáá vuoigâdvuođâ, oovtâst suu jieijâs juávhu jesânijguin, navdâšiđ suu jieijâs kulttuurist, tubdâstiđ já hárjuttiđ suu jieijâs oskolduv sehe kevttiđ suu jieijâs kielâ.

15.
Mij tuárjup algâaalmugnuorâi vuáimásmittem já naavcâi ovdedem, mieldiluhâmáin sii tievâs já pehtilis uásálistem miärádâsrähtimân aašijn, moh kyeskih sijjân. Mij čonâdâttâp lääččiđ ráđádâlmáin algâaalmugijguin toimâvuovijd, ohjelmijd já resurssijd, kost hiäivulâš, moi ulmen lii algâaalmugnuorâi pyereestvaijeem, eromâšávt suorgijn, moh kyeskih tiervâsvuotân, škovliimân, pargolâšvuotân sehe ärbivuáválii tiäđu, kielâi já vuáháduvâi sirdemân, já olášuttiđ tooimâid, moiguin ovdedeh tom, ete nuorah tiettih já iberdeh sii vuoigâdvuođâid.

16.
Mij tubdâstep, ete algâaalmugij riehtilájádâsâin sáttá leđe positiivlâš uási riehtisyeje addelmist já riijdoi čuávdimist já ete toh pyehtih ovdediđ harmoonlijd koskâvuođâid algâaalmugij siärvusij siste já ohtsâškoddeest. Mij čonâdâttâp koordinistiđ já olášuttiđ vuárusavâstâllâm tai lájádâsâiguin, kost toh láá.

17.
Mij čonâdâttâp tuárjuđ algâaalmugnisonij vuáimásmittem já hammiđ já olášuttiđ, oovtâstpargoost algâaalmugijguin, eromâšávt algâaalmugnisonijguin já sii servijguin, toimâvuovijd já ohjelmijd, moh láá uáivildum ovdediđ naavcâi ovdedem já nanodiđ sii jođetteijeevuođâ.
Mij tuárjup tooimâid, moh visásmiteh algâaalmugnisonij oles já pehtilis uásálistem miärádâstoohâmprosessáid puoh taasijn já puoh suorgijn já moh meddâlisteh iästuid sii uásálistmân poolitlii, ekonomâlii, sosiaallii já kulttuurlii elimân.

18.
Mij čonâdâttâp pehtilittiđ mii viggâmušâid, oovtâstpargoost algâaalmugijguin, estiđ já meddâlistiđ puoh viehâvääldi haamijd já olgoštem algâaalmugij já sij jesânij kuáttá, eromâšávt nisonij, párnái, nuorâi, elilâm ulmui já vádulij ulmui kuáttá, nuuvt ete nanodep riävtálijd, poolitlijd já instituutionaallijd raamijd.

19.
Mij pivdep olmoošvuoigâdvuođârääđi suogârdiđ, ete tot totká algâaalmugnisonáid já nieidáid čuosâttum viehâvääldi suujâid já čuávumušâid, ráđádâlmáin nisonáid čuosâttum viehâvääldi sehe ton suujâi já čuávumušâi sierânâsraportistein, algâaalmugij vuoigâdvuođâi sierânâsraportistein já eres sierânâsprosessij tooimâi haldâšeijeiguin tai tooimâi miäldásávt. Mij meid pivdep nisonij sajattuv kieđâvuššee toimâkode kieđâvuššâđ algâaalmugnisonij vuáimásmittem ton čuávuváá čuákkimist.
Report of the International Conference on Population and Development, Cairo, 5-13 September 1994 (Ovtâstum aalmugij almostittem, vyebdimnummeer E.95.XIII.18), I loho, miärádâsciälháttâs 1, lahtos.
Report of the Fourth World Conference on Women, Beijing, 4-15 September 1995 (Ovtâstum aalmugij almostittem, vyebdimnummeer E.96.IV.13), I loho, miärádâsciälháttâs 1, lahtos II.

20.
Mij tubdâstep čonâdâtmijd, OA algâaalmugij vuoigâdvuođâi julgáštuš uásild, ete staatah ráđádâleh já tuáimih rehálâš mieláin oovtâstpargoost áášánkullee algâaalmugijguin sii jieijâs ovdâstemorgaanij peht vâi finnejeh sii rijjâ já tiätun vuáđuduvvee munemietâmâš ovdilgo staatah tuhhiitteh haavâid, moh vaikutteh algâaalmugij enâmáid, kuávloid já eres luánduriggoduvváid.

21.
Mij tubdâstep meid čonâdâtmijd, julgáštuš uásild, ete staatah vuáđudeh aalmuglii tääsist oovtâst áášánkullee algâaalmugijguin vuoigâlijd, hiäŋgáámettum, pelettemes, ávus já čoođâuáinojeijee lattiimijd vâi pyehtih tubdâstiđ, ovdediđ já čuávdiđ algâaalmugij vuoigâdvuođâid, moh kyeskih enâmáid, kuávloid já luánduriggoduvváid

22.
Mij tubdâstep, ete algâaalmugij já páihálij seervij ärbivuáválâš tiätu, innovaatioh já vuáháduveh ovdedeh merhâšitteht luándu maaŋgâhámásâšvuođâ suojâlem já killeel kevttim.
Mij tubdâstep tehálâžžân, ete algâaalmugeh peessih uásálistiđ, kost máhđulâš, sii tiäđui, innovaatioi já vuáháduvâi hiäđoid.

23.
Mij viggâp toimâđ oovtâst algâaalmugijguin ton oovdân, ete stuorrâ ovdedemprojektij, tego ruukitooimâ, vaikuttâsah teikâ mahđuliih vaikuttâsah sijjân váldojeh vuotân, já toin uulmijn ete riiskah haldâšuvvojeh ääšimiäldásávt.

24.
Mij macâttep mieláid maaŋgâaalmuglij já eres finnoduvâi ovdâsvástádâs anneeđ áárvust puoh hiäivulijd laavâid já aalmugijkoskâsijd prinsiipijd, tego finnodâhtooimân já olmoošvuoigâdvuođáid kyeskee Ovtâstum aalmugij stivrejeijee prinsiipeh, moiguin olášuteh suojâlmân, kunnijâtmân já tivomân vuáđuduvvee Ovtâstum aalmugij toimâraami6, sehe toimâđ čoođâuáinojeijee vuovijn já sosiaallávt já pirrâs tááhust ovdâsvástádâslávt. Taan uásild mij čonâdâttâp olášuttiđ táárbu mield lasetoimâid vâi estip algâaalmugij vuoigâdvuođâiguin ávhástâllâm.

25.
Mij čonâdâttâp ovdediđ oovtâst áášánkullee algâaalmugijguin táárbu mield toimâvuovijd, ohjelmijd já vyeimivaarijd, moiguin puáhtá tuárjuđ algâaalmugij ámáttijd, ärbivuáválijd iäláttâsâid, ekonomia, áigápuáđuid, purrâmâšverkkitorvolâšvuođâ já piämmu.

26.
Mij tubdâstep ete lii tehálâš, ete algâaalmugijn lii rooli ekonomâlii, sosiaallii já pirrâs oovdedmist ärbivuáválij killeel eennâmtuáluvuáháduvâi kevttimáin, tego ärbivuáváliih siemmânjyehimvuáháduvah, já ete sist láá lovnâ- já eres ruttâdempalvâlusâi finnimvuotâ, peessâm markkânáid, torvejum eennâmkevttimvuoigâdvuođah, tiervâsvuođâhuolâttâs, sosiaalpalvâlusah, škovlim, tiätu já hiävulâš já kuáhtulii haddetääsi teknologia, tego njuoskâdmân já čääsi väldimân já vyerkkimân uáivildum teknologia.

27.
Mij nanodep já tubdâstep algâaalmugij oskoldâhlij já kulttuurlij soojij tehálâšvuođâ já tom, et sij kalgeh peessâđ uáiniđ já sijjân kalga macâttiđ sii seremoniatiiŋgâid já uámikkâsâi pasâttâsâid OA algâaalmugij vuoigâdvuođáid kyeskee julgáštuš uulmij mield. Mij čonâdâttâp ovdediđ oovtâst tai algâaalmugijguin vuoigâdvuođâlijd, čoođâuáinojeijee já pehtilis vuáháduvâid moiguin sij peessih uáiniđ já finniđ maasâd seremoniatiiŋgâid já uámikkâsâi pasâttâsâid aalmuglii já aalmugijkoskâsii tääsist.

28.
Mij pivdep olmoošvuoigâdvuođârääđi, nuuvt ete váldá vuotân algâaalmugij uáinuid, árvuštâllâđ uđđâsist táálái vuáháduvâidis tooimâid, eromâšávt algâaalmugij vuoigâdvuođâi äššitobdeemekanism, almosčuákkim 69. čuákkimist, vâi puáhtá mutteđ já pyerediđ äššitobdeemekanism tienuuvt, ete tot puáhtá tááláást pehtilubboht ovdediđ julgáštuš áárvustanneem, eres lasseen nuuvt, ete iššeed jeessânstaatâid tááláást pyerebeht čuávvuđ, árvuštâllâđ já pyerediđ julgáštuš uulmij juksâm.

29.
Mij pivdep jieškote-uv olmoošvuoigâdvuođâi kocceemorgaan väldiđ julgâštuš vuotân jieijâs tooimâ miäldásávt. Mij movtijdittep jeessânstaatâid siskálmittiđ, ko máhđulâš, tiäđuid algâaalmugij vuoigâdvuođâi tiileest, mieldiluhâmáin olášuttum tooimâid julgâštuš uulmij juksâmân, raportijn maid toimâtteh tááid kocceemorgaanáid sehe maailmvijđosii meriääigitarkkuumist.

30.
Mij lep mietâmielâliih aalmuglij já kuávlulij olmoošvuoigâdvuođâinstituutioi ain tehálub roolin julgáštuš uulmij olášuttem oovdedmist. Movtijdittep priivaat sektor, aalmuglâšohtsâškode já akateemlijd instituutioid väldiđ aktiivlii uási ko ovdedeh já suojâleh algâaalmugij vuoigâdvuođâid.

31.
Mij pivdep, ete uáivičällee ovdeedškuát ráđádâlmáin já oovtâstpargoost algâaalmugijguin, algâaalmugij aašijd kieđâvuššee sierânâsseervij koskâsii toorjâjuávhuin já jeessânstaatâiguin tááláá resursijguin oles vuáháduv vijđosii toimâvuávám, main puáhtá visásmittiđ systemaatlii aldânemvyevi julgáštuš uulmij olášutmân, já raportist ovdánmist almosčuákkimân ton 70. čuákkimist ekonomia- já sosiaalrääđi peht. Mij pivdep uáivičällee mieđettiđ, 70. čuákkim loopâ räi, tááláá Ovtâstum aalmugij vuáháduv ollâ tääsi virgeulmui, kote pasta uásálistiđ vuáháduv alemui taasij miärádâstohâmân, ovdâsvástádâs koordinistiđ toimâvuávám, lasettiđ tiäđulâšvuođâ algâaalmugij vuoigâdvuođâin alemuu máhđulâš tääsist já lasettiđ vuáháduv tooimâi systemaatlâšvuođâ taan uásild.

32.
Mij pivdep Ovtâstum aalmugij toimâttuvâid, ruttâráájuid já ohjelmijd, táárbu mield eennâmkoordinistei lasseen, tuárjuđ pivdemist aalmuglij toimâvuáváámij, strategiai teikâ eres tagarij tooimâi olášuttem, julgáštuš uulmij olášuttem várás, väldimáin vuotân aalmuglijd prioriteetijd já máhđulijd Ovtâstum aalmugij ovdedemraamijd, pyereeb koordinistem já oovtâstpargo peht.

33.
Mij čonâdâttâp kieđâvuššâđ almosčuákkim 70. čuákkimist vuovijd, main toohâđ máhđulâžžân algâaalmugij ovdâsteijei já instituutioi uásálistem Ovtâstum aalmugij áášánkullee orgaanij čuákkimáid tááid aalmugáid kyeskee aašijn, mieldiluhâmáin máhđulijd eromâš iävtuttâsâid, maid uáivičällee taha maŋeláá 40. saajeest oovdânpuohtum táttum keežild.

34.
Mij movtijdittep haldâttâsâid tubdâstiđ algâaalmugij merhâšittee uási killeel ovdánem oovdedmist, vâi puáhtá juksâđ vuoigâdvuođâlii täsitiäddu tááláá já puáttee suhâpuolvâi ekonomâlij, sosiaallij já pirâstáárbui kooskâst, sehe táárbu ovdediđ täsitiädu luánduin vâi pyehtip suojâlid mii plaaneet já ton ekosysteemijd, mii kočoduvvoo maaŋgâ enâmist já kuávluin ”eennâm mii ennin”.

35.
Mij čonâdâttâp kunnijâttiđ algâaalmugij uási ekosysteem haaldâšmist já killeel ovdánmist, sehe tiäđu, mii lii finnejum meccipivdo, nuurrâm, kyelipivdo, kuáđuttem já eennâmtuálu háárjutmist já sii tiettuu, teknologia já kulttuur.

36.
Mij nanodep, ete algâaalmugij tiäđu já strategiaid pirrâs siälutmân kolgâččij kunnijâttiđ já väldiđ vuotân ko ovdedep aalmuglijd já aalmugijkoskâsijd aldânemvuovijd šoŋŋâdâhnubástus keeppidmân já toos vuáhádumán.

37.
Mij merkkup, ete algâaalmugijn lii vuoigâdvuotâ meridiđ já ovdediđ prioriteetijd já strategiaid vâi pyehtih kevttiđ sii vuoigâdvuođâ ovdánmân. Taan uásild mij čonâdâttâp väldiđ ääšimiäldásávt vuotân puoh algâaalmugij vuoigâdvuođâid ko rähtip ive 2015 maŋasii ovdedemtoimâvuávám.

38.
Mij koččop jeessânstaatâid já movtijdittep aktiivlávt priivaat sektor já eres instituutioid tuárjuđ Ovtâstum aalmugij rijjâtátulii algâaalmugruttârááju, algâaalmugij aašij sierânâsruttârááju, algâaalmugij išedemohjelm já Ovtâstum aalmugij kyeimivuođâohjelm, vyehhin kunnijâttiđ já ovdediđ algâaalmugij vuoigâdvuođâid maailmvijđosávt.

39.
Mij pivdep uáivičällee siskálmittiđ ääšimiäldásijd tiäđuid algâaalmugijn suu loppâraportân, mii kuáská ihetuhháát ovdedemuulmij olášumân.

40.
Mij pivdep uáivičällee, ráđádâlmáin algâaalmugij aašijd kieđâvuššee sierânâsseervij koskâsii tuárjujuávkuin já jeessânstaatâiguin sehe väldimáin vuotân algâaalmugij uáinuid, raportistiđ almosčuákkimân ton 70. čuákkimist taan loppâäššikirje olášutmist já adeliđ siämmáá čuákkimist ekonomia- já sosiaalrääđi peht avžuuttâsâid tast, maht Ovtâstum aalmugij tááláid vuáháduvâid kolgâččij kevttiđ, mutteđ já pyerediđ vâi algâaalmugij vuoigâdvuođáid kyeskee Ovtâstum aalmugij julgáštuš ulmeh olášuttuuččii já vuovijd pyerediđ ääšimiäldásii, oles vuáháduv vijđosii aldânemvyevi julgáštuš uulmij olášutmân já ete sun taha eromâš iävtuttâsâid, moiguin máhđulisteh algâaalmugij ovdâsteijei já instituutio uásálistem, vuáđuduumáin uáivičällee raportân vuovijn ovdediđ algâaalmugij ovdâsteijei uásálistem Ovtâstum aalmugij tooimân tááid aalmugáid kyeskee aašijn.

4. tievâsčuákkim čohčâmáánu 22. peeivi 2014

