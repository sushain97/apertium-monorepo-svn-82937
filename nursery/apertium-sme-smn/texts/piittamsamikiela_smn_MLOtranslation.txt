Peter *Steggo: "Piittâmsämikielâ iäláskittem lii máhđulâš" 

Ruotâst já Taažâst lii älgimin piittâmsämikielâ iäláskittem. Peter *Steggo osko nanosávt, et piittâmsämikielâ iäláskittem lii máhđulâš. 

Ruotâst já Taažâst lii älgimin piittâmsämikielâ iäláskittem. #Ume kieldâ ucceeblovoaašij koordinaattor Peter *Steggo osko nanosávt, et piittâmsämikielâ iäláskittem lii máhđulâš. 

*Steggo ij jieš lah fáárust iäláskittempargojuávhust, mut sun lii tárkká čuávvum ovdánem já kyedit tom. Sun muštâl, et umesämikielâ sehe anarâškielâ iäláskittem láá kevttum ovdâmerkkân. 

– Piittâmsämikielâ tile lii pyereeb muddoost já ulmuin lii kiddiistume oppâđ kielâ, muštâl *Steggo. 


*Hástun olesulmui kielâtááiđu iällááttem 

Sun lii uáli #luáttávâš, et piittâmsämikielâ iäláskittem luhostuvá. Háástuh kávnojeh kuittâg ennuv. 

– Lii väädis ettâđ, mon ennuv ortografia váilum lii vaiguttâm piittâmsämikielâ tilán. Stuárráámus *hástu lii kuittâg uážžuđ rävisulmuid sárnuđ kielâ. Mist láá puárisulmuuh kiäh sárnuh kielâ, já párnáid lii juurdâ orniđ kielâmáttááttâs párnáikäärdist. Kooskân páácá puolvâ, mast ij lah kielâtáiđu. Peter *Steggo čielgee, manen olesulmui kielâtááiđu lii väädis iäláskittiđ. 

– Váddásumos lii tot, ko taan ääigi rävisulmuin ij lah ennuv astoäigi. *Puásuialmain lii siämmáš tile. 

"Oppâkirjeh val váiluh"

Piittâmsämikielân kávnojeh mottoom kirjálâš teevstah, mut toh láá čallum ovdii čäällimvyevi mield. 

Piittâmsämikielân almostuvá sänikirje roovvâdmáánust. Kirjijn lii porgâm kielâtotkee *Josh *Wilbur. Sun lii jo ráhtám piittâmsämikielâ kielâoppâkirje. 

– Tääl mij tarbâšep val oppâkiirjijd párnáid já nuoráid, *Steggo iätá. 


Párnáid tehálâš peessâđ pääihist-uv kuullâđ kielâ 

– Kielâ tile iälá ulmui peht. Mij pyehtip ettâđ, et sämikielâ lii uáli tehálâš, mut te keevâtlávt mij ep čääiti tom. Mij ep keevti kielâ, epge mij máttááttâl kielâ, iätá *Steggo. 

– Muu mielâst ohtâ vädisvuođâin lii tot, et ulmuin iä lah naavcah oppâđ kielâ. Haalu kale kávnoo, mut mij tuođâi ferttip oppâđ kielâ já toohâđ kielâ ooppâm máhđulâžžân. 

Peter *Steggo tiädut, et veikkâ párnááh liččii-uv piittâmsämikielah párnáikäärdist, te lii siämmáá tehálâš, et sij peesih pääihist-uv kuullâđ kielâ vanhimijn.
