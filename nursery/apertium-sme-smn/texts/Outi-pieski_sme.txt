Outi Pieski
2012, Stáhta dáiddačoakkáldat
materiálat: lastagollejuvvon stálli ja keramihkka, dákti, sámeduodji
giitu: metállarávdi Mikko Ramsi, Kultaus Oy Snellman, keramihkar Nathalie Lahdenmäki

Dát mu duodji sisttisdoallá máŋggaid gollejuvvon ja vilgesgollejuvvon stálletallearkkaid, mat ovttas hábmejit máŋggadását šealgu rávnnji sále seaidnái ja sárdnestullui. Oktan duoji visuálalaš vuođđun lea nissona sámegávttis geavahuvvon solju. Dološ álbmotárbevieru mielde čiŋa gollejuvvon lávggastagat suodjalit geavaheaddji nu ahte daid šealgun ja skilla vuodjela bahá eret. Munnje dehálaš ovdagovva leamašan áhčieadni Jovsset Biret. Duodji lea gudnečájáhus sulágan nana sámenissoniidda.
Duoji oasit leat hámiset dáfus maiddái dego tallearkkat, goaikkanasat fas mat dain heaŋgájit leat dego basttet. Keramihkalaš basttiid hápmegiella boahtá árbevirolaš sámi čoarvebasttes. Duddjodettiinan dán lean guorahallan sohkabuolvvaid rávnnji áiggis sihke oktiigullevašvuođa, mas rávdnji biepmada juohkeovtta mis.
Tallearkkaid bajildus speadjalastá duođalašvuođa jorggotbeliid. Dat lea jurddamáilbmi, mii speadjalastá doaivvu buorebus ja dievaslašvuođa niegu, mii olbmos lea. Munnje dat buktá millii sámi álbmotárbevieru ulddaid, mat ellet eatnan vuolde seammalágan eallima go mii olbmot, muhto jorggotbeliid. Duoji elemeanttat geardduhit dievaslaš rieggá, šerres goaikkanas lea dievaslaš boddu áiggis. Muhto duoji ollisvuohta lea soittolaččat rievdi ja danin áiggi hástalussii heivvolaš hámi gávdni.
Duojis leat maid detáljat, masa  materialan lea geavahuvvon bohcco guoberdávttiid, sihke datneárppu- ja bearrala hearvat. Duoji buot oasit leat duddjojuvvon gieđaiguin ja das oidno čeahpes ámmátduojáriid gieđaluodda. Dat lea gudnečájáhus duodjeárbevirrui, mii lea okta dehálamos sámekultuvrra doalaheaddjiin.
Davvisámegielas eanu, eatni ja eatnama govvideaddji sánit sulastahttet nuppiideaset. Doahpagiid, mat leat dáid sániid duohken, hálidan sápmelažžan gudnejahttit; sohkabuolvvaid oktiigullevaš rávnnji, sámi nana nissoniid ja ráhkis sámeeatnama.
