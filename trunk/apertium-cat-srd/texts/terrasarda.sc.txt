1) Sa Regione sarda amparet, promovat e normalizet s’usu de sa limba sarda in totu sos àmbitos, e s’impreu de su gadduresu, de su tataresu, de su tabarchinu, de su catalanu de S’Alighera, e garantat s’usu normale e ufitziale de su sardu, de sas àteras limbas de Sardigna e de s’italianu.

2) Sa Regione sarda produat una polìtica linguìstica chi pòngiat sos tzitadinos in cunditzione de arribare a s’ugualidade prena de sos deretos e de sos doveres linguìsticos.

3) Totu sos entes, in particulare sos entes regionales, provintziales, comunales, apant  un’organismu de riferimentu chi siat sa màssima autoridade linguìstica, cun rapresentàntzia de totu sas cumpetèntzias iscientìficas, capatze de garantire s’unidade de su sardu.

4) Sos topònimos de Sardigna tèngiant comente forma ufitziale ùnica sa sarda, francu sos de Gaddura, Tàtari, S’Alighera, Ìsula de Càruluforte, chi tenent s’issoro, sigundu sos inditos de s’autoridade linguìstica.

5) Sos tzitadinos e sas tzitadinas de Sardigna tèngiant deretu a s’usu de sa forma normativamente curreta in sardu de sos nùmenes e de sos sambenados issoro. Chi custa norma siat aplicàbile a sos nùmenes e a sos sambenados pro sas faeddadas numenadas in su puntu nº1.

6) Sia possìbile in onni cuntestu pùblicu cun sinnalètica interna e esterna a garantire visibilidade de sas informatziones in sardu e in sas variedades de su puntu nº1, cun suportos totunos a cussos impreados pro sa limba italiana coufitziale.

7) Chi su sardu, comente limba pròpia de Sardigna, siat limba pròpia finas in totu sos setores e àmbitos chi assegurant servìtzios pùblicos a sos tzitadinos. Sa Regione sarda creat sas cunditziones e sas possibilidades pro cunsentire sa presèntzia de sa limba sarda, orale e iscrita, in sos setores e usos privados (impresas, entes, iscolas, assòtzios, etc.).

8) Su sardu siat, in iscola, in totu sas modalidades educativas, una de sas matèrias de su currìculum, limba veiculare e de aprendimentu de sas matèrias e limba de sos materiales in pabiru e telemàticos. Dischentes e mastros, in sas mèdias e in s’universidade, potzant seberare sa limba chi cherent.

9) In sos mèdios de informatzione, sa Regione garantat sa nàschida su nessi de un’emitente pùblica ràdiutelevisiva, de unu cuotidianu generalista in pabiru e in forma telemàtica, non cumertziales, in limba sarda, e chi promovat s’informatzione in sardu fata dae mèdias privados.

10) Sa presèntzia de servìtzios linguìsticos cun operadores ispetzializados, in provìntzias, entes territoriales, comunas, e tzircoscritziones, siat garantida. Siat dada importàntzia e prioridade a sa presèntzia de giòvanos in sos ufìtzios apòsitos, dende·lis formatzione e mansiones linguìsticas de prètziu e gabale.
