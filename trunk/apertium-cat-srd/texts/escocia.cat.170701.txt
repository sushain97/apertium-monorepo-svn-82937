Escòcia (en scots i anglès: Scotland; en gaèlic escocès: Alba) és el més septentrional dels quatre països constituents del Regne Unit.[1][2][3] Juntament amb Anglaterra i Gal·les, forma part de l'illa de la Gran Bretanya, i abasta un terç de la seva superfície total; a més, és format per més de 790 illes.[4] Limita al nord i l'oest amb l'oceà Atlàntic; a l'est amb el mar del Nord, al sud amb Anglaterra i al sud-oest amb el canal del Nord i el mar d'Irlanda. El territori escocès abasta 78.772 km², i la seva població s'estima a 5.116.900 habitants, amb una densitat de població de 65 habitants per km². La capital n'és Edimburg, i és un dels grans centres financers europeus.[5][6] La ciutat més gran n'és Glasgow, l'àrea metropolitana de la qual agrupa 20% del total de la població escocesa.

El Regne d'Escòcia va ser un estat independent fins a 1707, data en la qual es va signar l'acta d'Unió amb Anglaterra, per crear el Regne Unit de la Gran Bretanya.[7][8] La unió no va suposar cap alteració del sistema legal propi d'Escòcia, que des de llavors ha estat diferent del de Gal·les, Anglaterra i Irlanda del Nord, per la qual cosa és considerada en el dret internacional com una entitat jurídica pròpia.[9] La pervivència d'unes lleis pròpies, i d'un sistema educatiu i religiós diferenciat formen part de la cultura escocesa i del seu desenvolupament al llarg dels segles.

Sorgit al segle XIX, l'independentisme escocès ha guanyat influència d'ençà de la fi del segle XX; representat pel Partit Nacional Escocès, que treballa per la independència d'Escòcia,[10] va obtenir la majoria absoluta al parlament escocès a les eleccions del maig de 2011.
