En la història del Japó, el terme shōgun (将軍, lit. «comandant de l'exèrcit») es referia a un rang militar i títol històric concedit directament per l'emperador. La paraula shōgun és l'abreviació de seii taishōgun (征夷大将軍, lit. «gran general apaivagador dels bàrbars"),[1] nomenament que fins al 1192 havia estat temporal[2] i era utilitzat per referir-se al general que comandava l'exèrcit enviat a combatre els emishi, que habitaven al nord del país.

Durant el segle XII i fins al 1868,[3] el shogun es va constituir com el governant de facto de tot el país, encara que, teòricament, l'emperador era el legítim governant i dipositava l'autoritat en el shogun per governar en nom seu.[4] Durant aquest temps, l'emperador es va veure obligat a delegar completament qualsevol atribució o autoritat civil, militar, diplomàtica i judicial a qui tingués aquest títol.[5]

Durant els primers contactes amb Occident i fins i tot en alguns països asiàtics, com la Xina, el shōgun era considerat com el «rei del Japó», i s'ignorava l'existència de dues estructures d'autoritat.[6] Actualment, alguns escriptors i historiadors han descrit el shogun amb apel·latius com «dictador militar»[7] o «generalíssim»[8] amb la finalitat d'explicar les seves funcions a un públic no familiaritzat amb la història del país.
