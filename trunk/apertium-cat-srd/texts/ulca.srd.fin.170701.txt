Sas connoschèntzias linguìsticas
Una prima incurtzadura numèrica a sa cumpetèntzia plurilìngüe autodeclarada de sos aligheresos est disponìbile a su gràficu 1. Sa pregonta de su chistionàriu ispetzìficat su significu de s'adverbiu «fluidamente» comente a «capatzidade de utilitzare una limba pro una tzarrada fitiana», adatende una definitzione utilitzada dae sa Cumissione Europea pro chircare sa cumpetèntzia plurilingüe de sos tzitadinos europeos. Custa definitzione si tenet de apretziare che a unu giannile mìnimu de cumpetèntzia bilingüe o plurilingüe, chi non signìficat chi sos intervistados tenent in manera netzessària su matessi livellu de cumpetèntzia in sas limbas tzitadas.
Su gràficu 1 indicat chi sa belle totale de sos aligheresos majores de edade decrarat ischire faeddare fluidamente s'italianu (99,3 %), tzifra chi abbassamentu a pagu prus de unu residente de ogni tres in manera relativa a s'aligheresu (36,4 %) e a unu de ogni chimbe pro su chi pertocat su sardu (20,2 %). Pertzentuales chiaramente prus bassos sunt visìbiles pro su chi pertocat su gadduresu/tataresu (3,3 %) e ferraresu/giulianu (2,0 %). Intre sas limbas istràngias, s'inglesu est sa limba prus connota (11,4 %), sighida, in òrdine chi falat, de su frantzesu (5,1 %) e s'ispagnolu (2,7 %).
Connoschèntzia de aligheresu
Su gràficu 2 mustra sa cumpetèntzia de s'aligheresu decrarada a livellu individuale in sas bator abilidades linguìsticas: cumprensione orale (cumprèndere sa limba orale), espressione orale (ischire faeddare), cumprensione iscrita (cumprèndere sa limba iscrita), espressione iscrita (ischire iscrìere). A sa fine de su capìtulu, su gràficu 8b includet puru sos balores relativos a s'EULAL 2004. Est importante de evidentziare chi in custu casu si tratat de una pregonta dicotòmica de su tipu «Vostè cumprendet s'aligheresu? Giai/No».
