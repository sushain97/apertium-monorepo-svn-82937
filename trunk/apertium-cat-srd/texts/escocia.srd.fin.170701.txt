Iscòtzia (in scots e inglesu: Scotland; in gaèlicu iscotzesu: Alba) est su prus setentrionale de sos bator paisos costituentes de su Regnu Unidu.[1][2][3] Paris cun Inghilterra e Galles, faghet parte de s'ìsula de sa Bretagna Manna, e sègudat su tres unu de sa superfìtzie totale sua; in prus, est formadu dae prus de 790 ìsulas.[4] Cunfinat a su nord e a s'ovest cun s'otzèanu Atlànticu; a s'est cun su mare setentrionale, a su sud cun Inghilterra e a su sud-ovest cun su canale setentrionale e su mare de Irlanda. Su territòriu iscotzesu sègudat 78.772 km², e sa populatzione sua s'istimat a 5.116.900 abitantes, cun una densidade de populatzione de 65 abitantes pro km². Sa capitale est Edimburgu, e est unu de sos mannos tzentros finantzieris europeos.[5][6] Sa tzitade prus manna est Glasgow, s'àrea metropolitana de sa cale adobiat 20% de su totale de sa populatzione iscotzesa.

Su Regnu de Iscòtzia est istadu un'istadu indipendente finas a su 1707, data in sa cale s'at signadu s'atu de Unione cun Inghilterra, pro creare su Regnu Unidu de sa Bretagna Manna.[7][8] S'unione no at supostu peruna alteratzione de su sistema legale pròpiu de Iscòtzia, chi dae tando est istadu diferente dae su de Galles, Inghilterra e Irlanda setentrionale, pro custu est cunsiderada in su deretu internatzionale comente a un'entidade giurìdica pròpia.[9] Sa constàntzia de unas leges pròpias, e de unu sistema educativu e religiosu diferentziadu faghent parte de sa cultura iscotzesa e de s'isvilupu suo a largu de sos sèculos.

Nàschidu a su sèculu XIX, s'indipendentismu iscotzesu at balangiadu influèntzia dae sa fine de su sèculu XX; rapresentadu dae su Partidu Natzionale Iscotzesu, chi traballat pro s'indipendèntzia de Iscòtzia,[10] at otentu sa majoria assoluta a su parlamentu iscotzesu a sas eletziones de su maju de 2011.
