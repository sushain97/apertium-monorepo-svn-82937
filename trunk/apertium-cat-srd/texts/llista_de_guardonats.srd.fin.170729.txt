Lista de premiados cun su premiu Nobel de Fìsica

Su premiu Nobel de Fìsica (in isvedesu: Nobelpriset e fysik) est cunsignadu annu cun annu dae s'Acadèmia Isvedesa a «iscientziados chi ispicant pro sos contributos suos in su campu de sa fìsica». Est unu de sos chimbe premios Nobel istabilidos in su testamentu de Alfred Nobel, su 1895, e chi sunt dados a totu cuddos individuos chi realizant contributos nòdidos in sa chìmica, sa fìsica, sa literadura, sa paghe e sa fisiologia o meighina.

Segundu su chi narat su testamentu de Nobel, custu reconnoschimentu est amministradu diretamente dae sa Fundatzione Nobel e cuntzèdidu dae unu comitadu cunformadu dae chimbe membros chi sunt isseperados dae sa Reale Acadèmia Isvedesa de Iscièntzias. Su primu Premiu Nobel de Fìsica est istadu cunfertu su 1901 a Wilhelm Conrad Röntgen, de Germània. C destinatàriu retzit una medàllia, unu diploma e unu premiu econòmicu chi est variadu a largu de sos annos. Su 1901, Röntgen at retzidu 150.782 coronas isvedesas, ecuivalentes a 7.731.004 coronas de su 2007; in cunfrontu, in su 2008 su premiu est istadu cunfertu a Makoto Kobayashi, Toshihide Maskawa e Yoichiro Nambu, chi ant cumpartzidu sa cantidade de 10.000.000 de coronas isvedesas (unu pagu de prus de 1 millione de èuros, ecuivalente a 1,4 milliones de dollaros). In prus, s'onorifitzèntzia est presentada in Istocolma, Isvètzia, in una tzelebratzione annuale chi si realizat ogni 10 de nadale, in ammentu de s'anniversàriu de su lutu de Nobel.

John Bardeen est s'ùnicu premiadu chi at bìnchidu su premiu Nobel de Fìsica in duas ocasiones, su 1956 e su 1972. Marie Curie at bìnchidu duos Premios Nobel in duas disciplinas, fìsica su 1903 e chìmica su 1911. William Lawrence Bragg est su premiadu prus giòvanu fintzas a como, dae chi l'est istadu cuntzèdidu su premiu in 1915, cando petzi teniat 25 annos. Petzi duas fèminas ant otènnidu su premiu: Marie Curie (1903) e Maria Goeppert-Mayer (1963), su chi faghet chi su Nobel de Fìsica siat su premiu Nobel chi de mancu fèminas apant bìnchidu. Finas a su 2011, su premiu est istadu cuntzèdidu a 191 individuos. Durante ses annos (1916, 1931, 1934, 1940-1942) no est istadu cunfertu, in carchi ocasiones, pro si decrarare desertu e, in àteros, pro sa situatzione de gherra mundiale e s'esìliu obrigadu dae diversos membros de su comitadu.
