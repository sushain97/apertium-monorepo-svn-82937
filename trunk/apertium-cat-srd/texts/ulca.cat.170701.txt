Els coneixements lingüístics
Una primera aproximació numèrica a la competència plurilingüe autodeclarada dels algueresos és disponible al gràfic 1. La pregunta del qüestionari especifica el significat de l’adverbi «fluidament» com a «capacitat d’utilitzar una llengua per a una conversació quotidiana», adaptant una definició utilitzada per la Comissió Europea per a investigar la competència plurilingüe dels ciutadans europeus. Aquesta definició se té de considerar com un llindar mínim de competència bilingüe o plurilingüe, que no significa que els entrevistats tenen necessàriament el mateix nivell de competència en les llengües citades.
El gràfic 1 indica que la quasi totalitat dels algueresos majors d’edat declara saber parlar fluidament l’italià (99,3 %), xifra que baixa a poc més d’un resident de cada tres relativament a l’alguerès (36,4 %) i a un de cada cinc pel que fa al sard (20,2 %). Percentatges clarament més baixos són visibles pel que fa al gal·lurès/sasserès (3,3 %) i ferrarès/giulià (2,0 %). Entre les llengües estrangeres, l’anglès és la llengua més coneguda (11,4 %), seguida, en ordre decreixent, del francès (5,1 %) i l’espanyol (2,7 %).
Coneixement d’alguerès
El gràfic 2 mostra la competència de l’alguerès declarada individualment en les quatre habilitats lingüístiques: comprensió oral (comprendre la llengua oral), expressió oral (saber parlar), comprensió escrita (comprendre la llengua escrita), expressió escrita (saber escriure). Al final del capítol, el gràfic 8b inclou també els valors relatius a l’EULAL 2004. És important d’evidenciar que en aquest cas se tracta d’una pregunta dicotòmica del tipus «Vostè comprèn l’alguerès? Sí/No».
