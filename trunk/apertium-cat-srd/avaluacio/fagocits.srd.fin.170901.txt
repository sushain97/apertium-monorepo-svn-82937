Sos fagotzitas sunt sos glòbulos biancos chi amparant su corpus ingullinde (fagotzitende) proteinas alienas noghidoras, batèrios e tzèllulas mortas o moribundas. Giogant unu ruolu essentziale in sa defensa contra sas infetziones, e in s'immunidade posteriore.[1] Sos fagotzitas sunt importantes in totu sos animales, e sunt altamente isvilupados in sos vertebrados.[3] Unu litru de sàmbene umanu cuntenet unos 6.000 milliones de fagotzitas.[4] Su nùmene suo benit dae sos ètimos gregos fagein ('mandigare' o 'devorare') e kytos ('vasu bòidu').[5] Sos fagotzitas sunt istados iscobertos su 1882 dae Il'ja Mečnikov cando istudiaiat bermes de isteddu de mare.[6] Mečnikov est istadu premiadu cun su prèmiu Nobel de Fisiologia o Meighina in su 1908 pro s'iscoberta sua.[7] Sos fagotzitas esistent in medas ispètzies; carchi ameba si cumportat comente macròfagos, cosa chi sugerit chi sos fagotzitas sunt aparèssidos chitzo in s'evolutzione de sa vida.[8]

Sos fagotzitas de sos umanos e sos àteros animales sunt numenados professionales o non professionales, segundu comente siant efitzientes in sa fagotzitosi.[9] Sos fagotzitas professionales includent tzèllulas naradas neutròfilos, monotzitos, macròfagos, tzèllulas dendrìticas e mastotzitos.[10] Sa diferèntzia printzipale intre sos fagotzitas professionales e non professionales est chi sos primos tenent molèculas naradas retzidores a sa superfìtzie, chi podent sebestare ogetos noghidores, pro narrere batèrios, chi non si costumant agatare intro su corpus.[11] In cunseguèntzia, sos fagotzitas sunt vitales in s'ora de cumbàtere sas infetziones, gosi comente in s'ora de mantènnere sas intessiduras sanas mediante s'eliminatzione de tzèllulas mortas e moribundas chi sunt arribadas a sa fine de sa vida issoro.[12]

