Su gorgosàuru (Gorgosaurus, "tziligherta incainada" dae su gregu antigu γοργος/gorgos, "incainadu" o "terrìbile" e σαυρος/saurus, "tziligherta"[1]) est unu gènere de dinosàuru teròpode tiranosàuride chi est bìvidu in su chi atualmente est s'ovest de su Nord-Amèrica durante su Cretàtzeu superiore, intre 77 e 74 milliones de annos faghet. Sos restos fòssiles suos si sunt agatados in sa provìntzia canadesa de Alberta e si est possìbile in su territòriu americanu de Montana. Sos paleontòlogos nde reconnoschent petzi s'ispètzie tipu, G. libratus, cun totu chi àteras ispètzies sunt istadas atribuidas erroneamente a custu gènere.

Comente a sa majoria de tiranosàurides connotos, su gorgosàuru fiat unu predadore bìpede chi pesaiat prus de una tonnellada cando fiat mannu; in sas barras suas si nch'alliniaiant dozinas de dentes largas e afiladas, mentras chi sos bratzos suos cun duos pòddighes in proportzione fiant minores. Su gorgosàuru fiat imparentadu in manera prus istrinta cun s'albertosàuru e prus indedda cun su tiranosàuru, prus mannu. Su gorgosàuru e s'albertosàuru sunt sìmiles meda, e si distinghent printzipalmente pro diferèntzias sutiles in sos dentes e sos ossos de su concale. Carchi espertu cunsìderat G. libratus comente un'ispètzie de albertosàuru; si custu esseret tzertu, Gorgosaurus diat èssere unu sinònimu junior de custu àteru gènere.

Su gorgosàuru est bìvidu in unu pranu losanu de sos chi s'aundant oru-oru de su mare internu. Fiat unu predatore alfa, fiat in sa chima de sa cadena alimentare e catzaiat medas tzeratòpsides e hadrosàuros. In carchi àrea, su gorgosàuru coesistiat cun unu àteru tiranosàuride, su daspletosàuru. Mancari custos animales esserent belle de sa matessi medida, esistent tzertos inditos chi ocupaiant nitzas ecològicas diferentes. Su gorgosàuru est su tiranosàuride prus bene rapresentadu in su registru fòssile, essende connotu partinde dae dozinas de esemplares. Custa bundàntzia de restos at permìtidu a sos iscientziados de nde chircare s'ontogènesi, sa crèschida e àteros aspetos de sa biologia sua.



