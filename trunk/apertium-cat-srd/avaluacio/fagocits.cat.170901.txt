Els fagòcits són els glòbuls blancs que protegeixen el cos ingerint (fagocitant) proteïnes alienes nocives, bacteris i cèl·lules mortes o moribundes. Juguen un paper essencial en la defensa contra les infeccions, i en la immunitat posterior.[1] Els fagòcits són importants en tots els animals,[2] i estan altament desenvolupats en els vertebrats.[3] Un litre de sang humana conté uns 6.000 milions de fagòcits.[4] El seu nom ve dels ètims grecs fagein ('menjar' o 'devorar') i kytos ('vas buit').[5] Els fagòcits foren descoberts el 1882 per Ilià Métxnikov quan estudiava larves d'estrella de mar.[6] Métxnikov fou guardonat amb el Premi Nobel de Fisiologia o Medicina del 1908 pel seu descobriment.[7] Els fagòcits existeixen en moltes espècies; algunes amebes es comporten com macròfags, cosa que suggereix que els fagòcits aparegueren d'hora en l'evolució de la vida.[8]

Els fagòcits dels humans i els altres animals són denominats professionals o no professionals, segons com d'eficients siguin en la fagocitosi.[9] Els fagòcits professionals inclouen cèl·lules anomenades neutròfils, monòcits, macròfags, cèl·lules dendrítiques i mastòcits.[10] La diferència principal entre els fagòcits professionals i no professionals és que els primers tenen molècules anomenades receptors a la superfície, que poden detectar objectes nocius, com ara bacteris, que no se solen trobar dins el cos.[11] Per consegüent, els fagòcits són vitals a l'hora de combatre les infeccions, així com a l'hora de mantenir els teixits sans mitjançant l'eliminació de cèl·lules mortes i moribundes que han arribat a la fi de la seva vida.[12]
