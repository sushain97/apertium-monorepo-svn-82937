Forcadell demana la recusació de tots els membres del Constitucional per manca d'"imparcialitat"

S'ha de resoldre abans de decidir sobre la presidenta però no abans d'un recurs contra l'1-O

Mentre la mesa del Parlament es reunia per decidir si admetre a tràmit la llei del referèndum, la presidenta del Parlament, Carme Forcadell, ha demanat la recusació dels dotze membres del Tribunal Constitucional perquè consideren que no són imparcials i per "garantir el seu dret de defensa". "La iniciativa pretén paralitzar qualsevol procediment d'excepció que pogués plantejar-se el Tribunal Constitucional envers el Parlament o les funcions de la presidenta", asseguren des del Parlament.

D'aquesta manera, segons fonts de l'entorn de la presidenta, abans que el TC prengui cap decisió relacionada amb ella, com una hipotètica suspensió exprés del càrrec, l'alt tribunal haurà de resoldre aquest recurs. Tanmateix, aquesta recusació no afecta a la possibilitat que el TC admeti a tràmit i suspengui un nou recurs contra les lleis de desconnexió sinó que té a veure només amb les mesures que pugui prendre l'alt tribunal contra la presidenta del Parlament.

A l'escrit, Forcadell assegura que no existeix en l'ordenament jurídic espanyol "cap procediment que generi tanta indefensió" com la que preveu la llei orgànica del Tribunal Constitucional, que permet suspendre càrrecs electes si incompleixen les resolucions de l'alt tribunal. Per a la defensa de la presidenta, la naturalesa "inèdita" del procediment d'execució de sentències que va instaurar la darrera reforma de la llei del TC, vulnera la Declaració Universal dels Drets Humans, el Pacte Internacional de Drets Civils i Polítics, i la Carta de Drets Fonamentals de la Unió Europea. Considera que no compta amb "cap garantia processal d'un judici just".

També recorda que la Comissió de Venècia va criticar la darrera reforma de la llei orgànica del TC.
