Sis homes amb gel·laba i motxilles
Les càmeres de Platja d’Aro van captar els “sospitosos” el dia dels atemptats i es van disparar totes les alarmes
Set del matí del 17 d’agost (el dia dels atemptats a Barcelona). Sis homes vestits amb gel·laba i alguns amb motxilles negres a l’esquena travessen la carretera en una de les entrades a Platja d’Aro. La presència d’aquests homes, vistos casualment per un policia i que va ser captada per una de les càmeres de seguretat de Platja d’Aro, va agafar una sospitosa transcendència a la tarda, quan hi va haver la matança a la Rambla. I la informació, tal com marquen els protocols, va ser tramesa als grups especialitzats en la lluita antiterrorista i es va investigar si els individus podien tenir alguna relació amb els atemptats. S’ha descartat, tot i que els arguments que expliquen la seva estada al Baix Empordà sigui, si més no, singular. Asseguren que són emissaris d’un magnat de l’Índia, musulmà practicant, que els envia a tot el món per revisar la situació de les mesquites. Tot indica que els pelegrins de la gel·laba sí que tenien relació, en canvi, amb la furgoneta que també va aixecar sospites i alarmes el dia 24 d’agost, quan la policia local de Calonge la va detectar a GI-661, a l’entrada del municipi, entre la nova rotonda i la rotonda del supermercat Pijoan. Era sospitosa, primer, perquè les plaques de matrícula del davant no eren iguals que les del darrere i a dins hi viatjaven cinc homes d’aspecte magribí. I el maleter estava tan entaforat d’embalums que els Mossos no es van refiar i van tallar la carretera, hi van enviar els Tedax, que van comprovar que no hi havia explosius. Només roba i objectes normals dels ocupants del vehicle que van assegurar que venien de Birmingham, Anglaterra. Són algunes de les alarmes que s’han viscut a partir dels atacs a Barcelona i Cambrils.
