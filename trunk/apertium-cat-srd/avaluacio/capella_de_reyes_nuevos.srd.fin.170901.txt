Sa Capella de Reyes Nuevos de sa catedrale de Toledo est sa segunda capella sepurcrale chi ant costruidu sos res de Castìllia in sa catedrale de Toledo. At incarrigadu sa costrutzione sua Erricu II, primu re de s'ereu de Trastàmara. Depiat èssere su pànteon familiare de sa dinastia sua noa, a traessu de una fundatzione numenada in su testamentu suo datadu in Burgos sa die de su 29 de maju de 1374. Erricu II at chircadu su marcu legitimadore chi oferiat sa catedrale de Toledo allogiande·nche s'antiga capella de Reyes Viejos, ue fiant interrados sos res Sancho IV de Castìllia e Alfonsu XI de Castìllia; custu ùrtimu li daiat unu apògiu legitimadore. Originiariamente, est istadu realizadu su naviu de su Vangelu, in pedes de su tèmpiu, e chentu chimbanta annos prus tardu est istada tramudada a s'àbside de sa catedrale, ue est assetiada in s'atualidade.[1]

In sa capella, s'agatant interrados: a dereta, Erricu II de Castìllia e s'isposa sua Giuanna Manuella —fìgia de su prìntzipe Giuanne Manuelle de Castìllia—, a manca bi sunt sos de Erricu III de Castìllia e Callina de Lancaster. In su presbitèriu, a manca e a su chirru de sa pala de altare, s'agatat su sarcòfagu de Giuanne I de Castella e a sa dereta su de s'isposa sua Lianora de Aragona e de Sitzìlia.[2]

Sas capellas funeràrias fiant fundadas e dotadas, printzipalmente pro cunsighire una intertzessione pro otènnere su perdonu dae sos pecados e sa vida eterna; aici si disponiat, normalmente puru mediante unu testamentu, sa fundatzione de capellanados chi, a pustis de sa morte de su metzenate, s'incarrigaiant de pregare pro s'ànima sua.
