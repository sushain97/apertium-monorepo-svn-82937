Arrimadas, a pustis de denuntziare a chie l'at auguradu unu istupru: "Non podet essire de badas"
Sas retes non podent èssere un'"ispàtziu impunidu", narat sa polìtica de Tzitadinos

S'intertzessora de Tzitadinos in su Parlamentu de Catalugna, Inés Arrimadas, at ispiegadu custu mèrcuris chi at denuntziadu ante sos Mossos de Iscuadra s'ofensa de una fèmina in Twitter pro chi sas retes sotziales non siant "un'ispàtziu impunidu" in ue balet totu pro criticare a sos àteros. L'at ispiegadu in un'intervista a 'Antenna 3' a pustis chi sa die in antis si fiat ispartu su cummentu de una fèmina chi, bidende sa partetzipatzione sua in una debata televisiva, l'aiat auguradu unu "istupru de grupu".

Arrimadas at ispiegadu chi retzit medas ofesas a traessu de sas retes sotziales ma chi est sa prima bia chi si detzidet a lu denuntziare in una caserma de sos Mossos ca l'est partu meda "ofensivu", non petzi pro issa si nono pro totu sas fèminas chi ant patidu unu istupru, e chi propassaiat "totu sos lìmites".

At agradèssidu sas mustras de apògiu retzidas dae sos cabos de meda de sos partidos polìticos in Catalugna comente a su restu de Ispagna chi agiudant pro chi sa gente cumprendat chi augurare males a sos àteros semplitzemente ca la pensant in manera diferente "non podet essire de badas" e chi sa libertade de espressione tenet "tzertos lìmites".

Su prus chi preòcupat de custu fatu, at asseguradu, est chi si dimustrat chi b'at persones "chi nd'òdiant àteras pro s'ideologia issoro" e chi non sunt capatzas de chistionare sas discuncòrdias issoro rispetende a sos chi la pensant de un'àtera manera.
