Vincent Willem Van Gogh (Zundert, 30 de martzu de su 1853 – Auvers-sur-Oise, 29 de trìulas de su 1890) est istadu unu pintore postimpressionista olandesu, autore de unos 900 cuadros (27 de custos autoritratos) e unos 1.600 disinnos. In prus, at lassadu 800 lìteras, 650 de custas indiritzadas a su frade minore, Theo Van Gogh. Sa figura tzentrale, in sa vida de Van Gogh, est istada custu frade, chi arreu arreu e in manera disinteressada l'at dadu agiudu finantziàriu. Sa grandu amighèntzia chi totu sa vida los at unidos s'agatat documentada in sas numerosas lìteras chi si sunt cuncambiados partinde dae s'austu de su 1872. Van Gogh est istadu unu pioniere de s'espressionismu.

Mancari gasi sa calidade de s'òpera, at àpidu bisòngiu de isetare sa morte sua pro chi sos mèritos l'esserent reconnotos e si cunvertiret in una grandu figura de sa pintura. At tentu una grandu influèntzia in s'arte de su de XX sèculos, mescamente intre sos fauvistas e sos espressionistas tedescos. S'arte sua est istada sighida dae Derain, Vlaminck e Van Dongen.


