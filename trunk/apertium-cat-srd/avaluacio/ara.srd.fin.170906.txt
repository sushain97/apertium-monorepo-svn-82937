Forcadell pedit sa ricusatzione de totu sos membros de sa Corte Costitutzionale pro falta de "impartzialidade"

Si depet isòrvere in antis de detzìdere a pitzu de sa presidente ma no in antis de unu ricursu contra sa 1-O

Mentras su comitadu de su Parlamentu si riuniat pro detzìdere si ammìtere a protzessu sa lege de su referendum, sa presidente de su Parlamentu, Carme Forcadell, at pedidu sa ricusatzione de sos dòighi membros de su Tribunale Costitutzionale ca cunsìderant chi non sunt impartziales e pro "garantire su deretu suo de defensa". "S'initziativa pretendet paralizare cale si siat protzedimentu de etzetzione chi poderet pònnere su Tribunale Costitutzionale contra de su Parlamentu o de sas funtziones de sa presidente", assegurant dae su Parlamentu.

De custa manera, segundu fontes a in inghìriu de sa presidente, in antis chi su TC pighet peruna detzisione relatzionada cun issa, comente un'ipotètica suspensione lestra dae s'incàrrigu, s'artu tribunale at a dèpere isòrvere custu ricursu. Sende gasi, custa ricusatzione non tocat sa possibilidade chi su TC ammitat a protzessu e suspendat unu ricursu nou contra sas leges de decadèntzia si nono chi tenet de bìdere petzi cun sas mesuras chi potzat pigare s'artu tribunale contra sa presidente de su Parlamentu.

In s'iscritu, Forcadell assegurat chi no esistet in s'ordinamentu giurìdicu ispagnolu "perunu protzedimentu chi gèneret tanta fertura" comente sa chi previdet sa lege orgànica de su Tribunale Costitutzionale, chi permitet de suspèndere funtzionàrios eletos si non cumprent sas risolutziones de s'artu tribunale. Pro sa defensa de sa presidente, sa natura "inèdita" de su protzedimentu de esecutzione de sentèntzias chi at instauradu s'ùrtima riforma de sa lege de su TC, fertzit sa Declaratzione Universale de sos Deretos Umanos, su Patu Internatzionale de Deretos Tziviles e Polìticos, e sa Carta de Deretos Fundamentales de s'Unione Europea. Cunsìderat chi non contat cun "peruna garàntzia protzessuale de unu giustu protzessu".

Regordat puru chi sa Cumissione de Venètzia at criticadu s'ùrtima riforma de sa lege orgànica de su TC.
