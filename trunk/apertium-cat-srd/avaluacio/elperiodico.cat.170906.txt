Arrimadas, després de denunciar a qui li va desitjar una violació: "No pot sortir gratis"
Les xarxes no poden ser un "espai impune", diu la política de Ciutadans

La portaveu de Ciutadans al Parlament de Catalunya, Inés Arrimadas, ha explicat aquest dimecres que ha denunciat davant els Mossos d'Esquadra l'ofensa d'una dona a Twitter perquè les xarxes socials no siguin "un espai impune" on tot s'hi val per criticar els altres. Ho ha explicat en una entrevista a 'Antena 3' després que el dia anterior difongués el comentari d'una dona que, al veure la seva participació en un debat televisiu, li va desitjar una "violació en grup".

Arrimadas ha explicat que rep molts insults a través de les xarxes socials però que és la primera vegada que es decideix a denunciar-ho en una comissaria dels Mossos perquè li va semblar especialment "ofensiu", no només per ella sinó per totes les dones que han patit una violació, i que sobrepassava "tots els límits".

Ha agraït les mostres de suport rebudes pels líders dels partits polítics tant a Catalunya com a la resta d'Espanya perquè ajuden que la gent entengui que desitjar mals als altres simplement perquè pensen diferent "no pot sortir gratis" i que la llibertat d'expressió té "certs límits".

El més preocupant d'aquest fet, ha assegurat, és que es demostra que hi ha persones "que n'odien altres per la seva ideologia" i que no són capaces d'argumentar les seves discrepàncies respectant els que pensen d'una altra manera.
