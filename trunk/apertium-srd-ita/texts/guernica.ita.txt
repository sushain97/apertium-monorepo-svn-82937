Guernica (Guernica y Luno in spagnolo e Gernika-Lumo in basco) è una piccola città dei Paesi Baschi, nella provincia di Biscaglia, nel nord est della Spagna.

Guernica è la capitale religiosa e storica dei paesi baschi spagnoli ed era il luogo di incontro dell'Assemblea di Biscaglia, che si riuniva sotto una quercia, la Gernikako Arbola, che fu un simbolo delle tradizionali libertà del popolo basco.

La città è famosa in tutto il mondo grazie a Guernica, maestosa opera di Picasso, un quadro con la consueta indole cubista, raffigurante la città bombardata dall'esercito tedesco durante la guerra civile spagnola.

Storia.

Fondata il 28 aprile 1366, Guernica è una città santa per i Baschi. Sin dal Medioevo vi avevano luogo i consigli baschi. I re castigliani, seguiti più tardi dai re spagnoli, giuravano sotto alla quercia di Guernica di rispettare e conservare le particolari leggi autonomiste della Biscaglia.

Il sacro simbolo dei Baschi, la quercia (Gernikako Arbola) si trova sopra al centro città; sotto ad essa si riuniva ogni anno sino al 1876 il Consiglio degli Anziani, i cui membri provenivano da tutti i Paesi Baschi, svolgendo in questo modo una forma diretta di democrazia. L'albero viene sostituito in caso di morte da una nuova pianticella nata dai frutti del vecchio albero.

Bombardamento di Guernica.

Guernica è famosa per aver subito un bombardamento aereo a tappeto - tra i primi e più duri - messi in atto dalla Legione Condor (unità volontaria della tedesca Luftwaffe).

L'attacco ebbe luogo il 26 aprile 1937, durante la guerra civile spagnola, con il supporto della Aviazione Legionaria, unità volontaria e non ufficiale della Regia Aeronautica italiana.

Riserve naturali.

L'estuario del Guernica o Urdaibai è una Riserva Biosferica.

Sport.

Guernica è anche la sede del Gernika Jai Alai, uno dei principali campi per la pelota basca.

In ambito calcistico la principale società cittadina è il Gernika Club.

Amministrazione.

Nel 1996 il territorio comunale venne suddiviso e fu creato il nuovo comune di Arratzu.

Persone legate a Guernica

* Gorka Gerrikagoitia, ciclista (1973)
* Andoni Lafuente, ciclista (1985)
* Roberto Laiseka, ciclista (1969)
* Joane Somarriba, ciclista (1972)
