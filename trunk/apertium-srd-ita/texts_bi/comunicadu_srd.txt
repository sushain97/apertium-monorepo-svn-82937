SU SARDU NON TENET TUTELA ISTATUTÀRIA E LIMBA COMUNA: RECUSSU SUBRA DE ISCANNOS E MINORIAS LINGUÌSTICAS DECRARADU INAMMISSÌBILE DAE SA CUNSULTA

Sa Corte Costitutzionale botzat su recussu subra de sa lege eletorale europea e negat a sa Sardigna su status de minoria linguìstica de prima categoria.
Pro sa Cunsulta su sardu, ca mancat de tutela in s’istatutu ispetziale e ca non b’at una limba comuna, non podet atzèdere a sos collègios eletorales ispetziales riservados a su tedescu de su Sud Tirolu, a su frantzesu de sa Badde de Aosta e a s’islovenu de su Friuli Venètzia Giùlia.

Lu faghet ischire, faeddende a tostu, su Coordinamentu pro su Sardu Ufitziale, organizatzione de militantes ispetzializada in sas chistiones de polìtica linguìstica, chi torrat a nàrrere chi at pedidu prus de una borta s’abertura de una tratativa cun s’Istadu pro cambiare sas normas istatutàrias, e no at fatu àteru, in custos annos, si non pedire una polìtica coerente de amparu de su sardu cun s’afortimentu de s’istandard ufitziale aprovadu in su 2006, est a nàrrere sa “Limba Sarda Comuna”.
Un’issèberu oportunu, in cussos tempos, e chi como non si nde podet fàghere a mancu.

Sas detzisiones de s’òrganu giurisditzionale supremu de sa Repùblica italiana las ant ufitzializadas cun s’ordinàntzia n. 165/16, depositada su 7 de trìulas, firmada dae su relatore Niccolò Zanon e dae su presidente Paolo Grossi.
In custu atu si decrarant inammissìbiles in manera manifesta sas chistiones de legitimidade costitutzionale pesadas contra a una sèrie de disponimentos de sa lege 24 ghennàrgiu 1979, n. 18 (Eletzione de sos membros de su Parlamentu Europeu chi tocant a s’Itàlia), comente modificados dae sa lege 20 freàrgiu 2009, n. 10, e promòvidos dae su Tribunale ordinàriu de Casteddu a pustis chi l’at pedidu unu grustu de tzitadinos.
Sa matessi sorte est tocada a unu recussu sìmile presentadu dae su Tribunale de Trieste pro sa limba friulana.
In sustàntzia, pediant de parificare sas cunditziones de privilègiu eletorale cuntzèdidas a sudtirolesos, islovenos e francòfonos de sa Badde de Aosta cun sa cuntzessione, fintzas a sa Sardigna (e a su Friuli) de collègios eletorales protetos e garantidos a sos sardòfonos sena tènnere contu de sos resurtados eletorales, pro more de su fatu chi fintzas sa limba sarda est reconnota comente minoria linguìstica istòrica dae sa lege istatale 482/99.

Imbetzes custa proa s’est rivelada unu fallimentu cumpletu, pro su refudu de sas tesis espostas e ca sa positzione negativa de sa Cunsulta resurtat pro como “sena remèdiu”.
Sa Corte, infatis, at atzetadu sas allegas contràrias de s’Avocadura de Istadu chi at sustènnidu, in mesu de s’àteru, chi sas positziones giurìdicas de sas minorias transfrontaleras sunt legitimamente diferentes dae sas de àteras limbas reconnotas, ca si tratat de situatziones diferentes.
In particulare, su tedescu, su frantzesu e s’islovenu tenent s’amparu de tratados internatzionales e sunt reconnotos in manera esplìtzita in sos Istatutos Ispetziales rispetivos chi sunt leges de livellu costitutzionale.
Su sardu non tenet galu peruna tutela in custu livellu giurìdicu, a bètia de sas sinnalatziones e rechestas chi faghent dae annos sos responsàbiles de su Coordinamentu a su Cussìgiu Regionale e a sos deputados e senadores sardos.

Est mescamente importante, in prus, s’argumentatzione de s’Avocadura de s’Istadu pro afortire sas tesis discriminatòrias contra a su sardu, e fata pròpia dae sos giùighes supremos, a propòsitu de su fatu chi in s’atu de costitutzione in giudìtziu mancat <s’individuatzione etotu de una limba unificada, chi resurtat articulada in unos cantos dialetos chi cadaunu tenet un’identidade sua sinnificativa>.

<Est unu fatu negativu, ma non si tratat de una derrota chi non b’at remèdiu – narat Giosepe Corongiu, fundadore e rapresentante de su CSU e diretore de s’Ufìtziu Linguìsticu Regionale fintzas a su 2014 – ma de sa cunfirma de su chi semus narende dae meda.
Pro sarvare sa limba nostra, a un’ala tocat a pònnere sa cumpetèntzia ispetzìfica subra de sa minoria linguìstica in s’Istatutu Ispetziale, a s’àtera, si non cherimus fàghere figuras lègias e si non cherimus rùere in su folclorismu dialetale, devimus atzetare s’idea chi una limba est a beru limba cando est istandardizada in manera unitària nessi in s’iscritu.
Chie in Sardigna, in bona o in mala fide, ponet sas chi lis narant variantes o variedades dialetales contra a sa Limba Comuna, a sas beras est cundennende su sardu a abbarrare unu dialetu.
Oe lu reconnoschent fintzas s’Avocadura de s’Istadu e sa Corte Suprema.
Isperemus chi las ascurtent sa classe dirigente sarda e sos intelletuales chi sunt dende s’amparu, imbetezes, a tesis diferentes>.

Est interessante a lèghere comente s’Avocadura de Istadu giustìficat sas resones suas.
A parte totu una sèrie de chistiones de deretu costitutzionale generale e de una mancàntzia de motivatzone bene argumentada de su recussu sardu, sustenet chi custu regìmene diferente de tutela intre sas limbas si giustìficat <siat cun sa natura e cunsistèntzia diferentes de sas minorias linguìsticas istòricas a cunfrontu de sas àteras tres minorias linguìsticas mentovadas, siat cun sas diferèntzias chi b’at intre sas unas e sas àteras>.
In prus, narat <chi in custu cuadru normativu, non diat èssere irresonàbile a prevìdere, pro cussas minorias cualificadas dae sa previsione de sos Istatutos Regionale Ispetziales, una tutela particulare fintzas in matèria eletorale pro minimare sos efetos cunsighentes a sos lìmites de isbarramentu>.
E chi <pro custas resones diat èssere giustificadu in manera prena unu regìmene diferentziadu intre minorias linguìsticas, in cunseguèntzia de s’issèberu discretzionale de su legisladore de regulare in manera diferente situatziones disomogèneas>.
Sa positzione de su CSU est chi si tratat de allegas ingiustas a beru, chi servint a cuare una discriminatzione de su sardu.

Ma s’atitùdine de sa classe dirigente sarda in contu de limba est ischitzofrènicu: a un’ala revìndicant su reconnoschimentu de sa limba sarda, a s’àtera no atuant sas polìticas netzessàrias pro chi custu sutzedat.
Forsis ca, pro resones vàrias, no ant metabolizadu su cuntzetu de limba normale a cunfrontu de su de dialetu populare.
O forsis pro sa propaganda mala (ma, a dolu mannu, presentziosa) de unu mundu culturale regionale vìtima (o butzinu) de unu cuntzetu antropològicu, dialetale e folclorìsticu de sa limba.

A sa fine de sos contos, però, a presentare su recussu est istada una cosa imprudente e dannàrgia.
Unu boomerang chi si podiat evitare, comente a tempus suo at sinnaladu su CSU.
Fintzas ca sa positzione de sa Corte in sos ùrtimos annos est istada SEMPER coerente e detzisa.
Duncas sa “sentèntzia” contra a su sardu fiat previdìbile.
Si podiat e si deviat, imbetzes, giogare de isponda, sena custrìnghere sa Corte a si pronuntziare in manera gasi dràstica.
A bortas sa gana de visibilidade e de si fàghere publitzidade a costas de sa limba est tropu forte.
Giai sas sentèntzias n. 159 de su 2009 e n. 215 de su 2013 aiant fatu bogare a pìgiu su chi est s’orientamentu de interpretatzione costitutzionale atuale: sa cumpetèntzia subra de totu sa matèria de sas minorias linguìsticas est de s’Istadu, francu pro sas Regiones chi tenent normas espressas in s’Istatutu.
Sas minorias linguìsticas sunt tuteladas totu cantas, ma a duas velotzidades.
B’est sa prima categoria e b’est sa segunda.

E su sardu, sena tutela in s’Istatutu e sena Limba Comuna ufitzializada comente si tocat, non tenet possibilidades e at a abbarrare unu grustu de dialetos chi lia naramus “limba” petzi pro fieresa regionale, cun pagu discriminatzione positiva e cun pagos finantziamentos.
<Nois chi gherramus pro sa Limba Sarda Comuna iscrita – at congruidu Corongiu – semus cunsiderados in manera istrumentale, dae una parte de sa classe dirigente, comente estremistas talebanos chi non sunt bonos a mediare e a pònnere paghes in su mundu de sa limba.
Imbetzes, mancari reconnoschende sos lìmites nostros e sas faddinas nostras, mi paret su contràriu: chie cheret impònnere sa lògica de sas variantes o variedades dialetales nche giughet sa limba sarda a no èssere reconnota in sas sedes prus de importu>.

Assemblea diretiva de su Coordinamentu pro su Sardu Ufitziale
