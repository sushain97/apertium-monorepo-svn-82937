IL SARDU NON HA TUTELA STATUTARIA E LINGUA COMUNE: RICORSO SU SEGGI A MINORANZE LINGUISTICHE DICHIARATO INAMMISSIBILE DALLA CONSULTA

La Corte Costituzionale rigetta il ricorso sulla legge elettorale europea e nega alla Sardegna lo status di minoranza linguistica di prima categoria.
Per la Consulta il sardu, mancando di tutela nello statuto speciale e di una lingua comune, non può accedere ai collegi elettorali speciali riservati invece al tedesco dell’Alto Adige, al francese della Valle d’Aosta e allo sloveno del Friuli Venezia Giulia.
Lo annuncia in maniera polemica il Coordinamentu pro su Sardu Ufitziale, organizzazione di militanti specializzata nelle questioni di politica linguistica, che ribadisce di aver segnalato e sollecitato più volte l’apertura di una trattativa con lo stato per una modifica delle norme statutarie e di essersi logorata, negli anni, ad aver richiesto una politica coerente di promozione del sardu attraverso il rafforzamento dello standard ufficiale approvato nel 2006, denominato “Limba Sarda Comuna”.
Una scelta opportuna allora che ora appare ineludibile.
Le decisioni del supremo organo giurisdizionale della Repubblica sono state ufficializzate con l’ordinanza n°165/16, depositata il 7 luglio scorso, firmata dal relatore Niccolò Zanon e dal presidente Paolo Grossi.
Nell’atto si dichiarano manifestatamente inammissibili le questioni di legittimità costituzionale sollevate contro una serie di disposizioni della legge 24 gennaio 1979, n. 18 (Elezione dei membri del Parlamento Europeo spettanti all’Italia), come modificati dalla legge 20 febbraio 2009, n. 10, e promossi dal Tribunale ordinario di Cagliari su sollecitazione di un gruppo di cittadini.
Identica sorte per un ricorso simile presentato dal Tribunale di Trieste per la lingua friulana.
In sostanza si chiedeva di parificare le condizioni di privilegio elettorale concesse a sud-tirolesi, sloveni e francofoni della Valle d’Aosta con la concessione anche alla Sardegna (e al Friuli) di collegi elettorali protetti e garantiti ai sardufoni al di là dei risultati elettorali, in virtù del fatto che anche la lingua sarda è riconosciuta come minoranza linguistica storica dalla legge statale 482/99.
Invece, il tentativo si è rivelato una débâcle completa per il rifiuto delle tesi esposte e perché la posizione negativa della Consulta risulta per ora “tombale” per le aspirazioni del sardu.
La Corte ha infatti accettato le argomentazioni contrarie dell’Avvocatura di Stato che ha sostenuto, tra l’altro, che le posizioni giuridiche delle minoranze transfrontaliere sono legittimamente diverse da quelle di altre lingue peraltro riconosciute, in quanto foriere di situazioni differenti.
In particolare, tedesco, sloveno e francese godono della protezione di trattati internazionali e di un riconoscimento esplicito nei rispettivi Statuti Speciali che sono appunto, leggi di livello costituzionale.
Il sardu non ha ancora nessuna tutela di questo livello giuridico, nonostante le segnalazioni e richieste che da anni vengono fatte dai responsabili del Coordinamentu a Consiglio Regionale e deputati e senatori sardi.
Di particolare rilievo poi, l’argomentazione riferita dall’Avvocatura dello Stato per rafforzare le tesi discriminatorie sul sardu, e fatta propria dai supremi giudici, sul fatto che nell’atto di costituzione nel giudizio manca <la stessa individuazione di una lingua unificata, risultando la stessa articolata in più dialetti dotati di significativa identità propria>.
<E’ un fatto negativo, ma non si tratta di una sconfitta irrimediabile – sostiene Giuseppe Corongiu, fondatore e portavoce del CSU e direttore dell’Ufficio Linguistico Regionale fino al 2014 – piuttosto della conferma di ciò che stiamo dicendo da tempo.
Per salvare la nostra lingua da un lato bisogna inserire la competenza specifica sulla minoranza linguistica nello Statuto Speciale, dall’altro, se non si vogliono fare figuracce e cadere nel folklorismo dialettale, accettare finalmente l’idea che una lingua è veramente lingua quando è standardizzata in maniera unitaria almeno nello scritto.
Chi in Sardegna, in buona o cattiva fede, contrappone le cosiddette varianti o varietà dialettali alla Limba Comuna, sta di fatto condannando il sardu a restare un dialetto.
Oggi lo riconoscono anche l’Avvocatura dello Stato e la Suprema Corte.
Speriamo che siano ascoltate dalla classe dirigente sarda e dagli intellettuali che sostengono invece tesi diverse>.
E’ interessante leggere come l’Avvocatura di Stato giustifica le sue ragioni.
A parte tutta una serie di questioni di diritto costituzionale generale e di una mancanza di motivazione ben argomentata del ricorso sardu, sostiene che tale differente regime di tutela tra le lingue si giustifica <sia dalla diversa natura e consistenza delle minoranze linguistiche storiche rispetto alle altre tre menzionate minoranze linguistiche, sia delle differenze intercorrenti tra le stesse>.
Inoltre si sostiene che <che in tale quadro normativo, non sarebbe irragionevole prevedere per quelle minoranze qualificate dalla previsione degli Statuti Regionali Speciali, una particolare tutela anche in materia elettorale al fine di limitare gli effetti conseguenti alle soglie di sbarramento>.
E che <per tali ragioni sarebbe pienamente giustificato un regime differenziato tra minoranze linguistiche, in conseguenza della discrezionale scelta del legislatore di regolare in modo diverso situazioni tra loro disomogenee>.
La posizione del CSU è che si tratta di argomentazioni palesemente ingiuste che servono a coprire una discriminazione del sardu, anche se l’atteggiamento della classe dirigente sarda sul problema lingua è schizofrenico.
Da un lato si rivendica il riconoscimento, dall’altro non si attuano le politiche necessarie perché questo accada.
Forse perché per varie ragioni non si è metabolizzato il concetto di lingua normale rispetto a quello di dialetto popolare.
O forse per la cattiva, ma autorevole purtroppo, propaganda di un mondo culturale regionale vittima o carnefice di una concezione antropologica, dialettale e folkloristica della lingua.
In fondo però, presentare il ricorso è stato imprudente e dannoso.
Un boomerang che si poteva evitare, come segnalato a suo tempo dal CSU.
Anche perché la posizione della Corte negli ultimi anni è stata SEMPRE coerente e decisa pertanto la “sentenza” contro il sardu era prevedibile e si poteva e doveva invece giocare di sponda senza costringere la Corte a pronunciarsi cosi drasticamente.
A volte la voglia di visibilità e di farsi pubblicità a spese della lingua è troppo forte.
Già le sentenze n°159 del 2009 e n. 215 del 2013 avevano enucleato quello che è l’orientamento di interpretazione costituzionale attuale: la competenza su tutta la materia delle minoranze linguistiche è dello Stato, salvo per le Regioni che hanno espresse norme nello Statuto.
Le minoranze linguistiche sono tutelate tutte, ma a due velocità.
C’è la prima categoria e la seconda, insomma.
E il sardu, senza tutela nello Statuto e senza Limba Comuna ufficializzata come si deve, non ha chance e resterà un coacervo di dialetti chiamato “lingua” solo per orgoglio regionale con pochissima discriminazione positiva e finanziamenti.
<Noi sostenitori della Limba Sarda Comuna scritta – ha concluso Corongiu – siamo considerati strumentalmente da una parte della classe dirigente degli estremisti talebani incapaci di mediare e pacificare il mondo della lingua.
Invece, pur riconoscendo i nostri limiti e i nostri errori, mi pare il contrario: chi vuole imporre la logica delle varianti o varietà dialettali porta la lingua sarda a non essere riconosciuta nelle sedi più autorevoli>.

Assemblea direttiva del Coordinamentu pro su Sardu Ufitziale
