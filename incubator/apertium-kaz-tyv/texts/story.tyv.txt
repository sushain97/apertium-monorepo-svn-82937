1 	Артыш кайда?
2 	Артыш биле Шеңне садта. Агаар-бойдус бөгүн эки, дыка чылыг-дыр. Ынчалза-даа дүүн дыка соок болган! Ынчангаш олар даштыгаа ойнап шыдавааннар. Артыш биле Шеңне ойнаарынга ынак, олар үргүлчү улуг бажыңның баарында садка кады ойнаар.
3 	Артыш дээрге алды харлыг бичии оол. Бичии уруг ооң дуңмазы-дыр, ол беш харлыг. Артыштың бичии ыды бар, ол ыт база садта турар ам. Ыт ол ийи уруг-биле ойнаарынга ынак. Ыт дыка амырап турар ам.
4 	Шеңнениң база ыды бар бе? Чок, Шеңнениң ыды чок, ооң диизи бар. Ынчалза-даа диис бажыңда, диис удуп чыдар. 
5 	Оларның авазы диис-биле бажың иштинде, ол Артыш биле Шеңнениң ойнап турарын соңга өттүр харап көрүп турар. Артыш улуг кырган ыяшка чедир дүрген маңнап чорупкан, ол Шеңнеден чаштынып турар. Чүге деп билир силер бе? Шеңне карактарын холу-биле дуй тудуп алган олурган. Ол чүнү-даа көрүп шыдавас, ол санап турар. Ол чүге ону кылып турар? База Артыш ыяш чанында чүнү кылып турарыл?
6 	Ол дээрге оюн-дур. Шеңне санаарын доозупкаш, долгандыр көөр. Ол Артышты дилеп чоруп турар: ол кайнаар чорупканыл? Көрдүңер бе ону?
7 	Шеңне Артыштың кайда турарын билбес. "Артышты көрдүң бе?" - деп, ол ыттан айтырган. Ынчалза-даа ыт чугааланып билбес болбайн канчаар. Ынчангаш Шеңне айтырыынга харыы албас. Кижилер ыттар-биле чугаалашкаш, кажан-даа харыы албас! 
8 	Шеңне соңга караанда турган авазынче көрген, авазы хүлүмзүрүп турган. Ол Артыштың кайнаар чорупканын билир деп Шеңне бодаан:" Кайнаар барды, чугаалап берем!" деп авазынга чугаалаан. "Чок, Шеңне, чугаалап берип шыдавас мен!" - деп харыылаан. Ооң кайда турарын билип турар-даа болза, ол чугаалаксавайн турар. 
9 	Шеңне садка оожум кылаштаан. Ол ам-даа Артышты тып алырын кызыдып турар. Ол стол болгаш сандайлар адаан көрген, ынчалза-даа Артыш ында чок болган. Ол кайыын-даа дилеп көрген, ынчалза-даа тып чадап каан. 
10	Оон ол бир дааш дыңнап каан, ол улуг кырган ыяш артындан кээп турар болган. Ол Артыш бооп болур бе? Катап-ла дагжай берген. Ол кичээнгейлиг дыңнаалаан. Куш азы өске бир амытан эвес-тир. Ол ону ам чүүден-даа эки дыңнап каан. Ол Артыш боор ужурлуг!
11 	Оон ол бичии холун көрүп каан, чоокшулап келгеш ооң бажын база көрүп каан. Ол каттырыпкаш "Сени тып алдым!"- деп чугаалаан. Олар иелээ өөрүшкүлүг бажыңынче кире бергеннер, чемненир болгаш суг ижер үе келген.
