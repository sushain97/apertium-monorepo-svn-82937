Депутат – хӀиллачийищ?

КватӀичӀого ДРялъул Верховный судалда халгьабизе буго прокуратураялъ «Дагестангазсервис» гӀуцӀиялъул нухмалъулезул цояв ва Халкъияб Собраниялъул депутат МухӀамадхӀусен Насрудиновасда тӀасан хъвараб гӀарзаялъул. 
Депутат вукӀаниги, гьесде гӀайиб гӀунтӀизабизе рес кьолеб буго судалъ.
ЦӀех-рехалъул комитеталъул баяназда рекъон, газалъул ишкодосел гӀадамазул кумекалдалъун М. Насрудиновас жиндего руссинарун руго федералияб кӀваралъул ракьалги, кӀиго соналда жанир ричун руго Каспийскиялдаги, Дагъогниялдаги, Дербенталдаги, Избербашалдаги ругел административиял минаби. 
Гьелдалъун пачалихъалъе ккараб зарал нус-нус миллионаз борцуна. 
Республикаялъул прокуратураялъул ЦӀех-рехалъул комитеталъул баяназда рекъон, хӀакъикъияб багьа 178 миллионалде бахунел минаби ричун руго 42 миллионалде.
Амма гьелда данде абизе жо Насрудиновасул адвокатасулги буго. 
1995 соналда РФялъул Верховный судалъ гьабураб хӀукмуги хӀисабалде босун, «Дагъгазалъул» кинабго буголъиялъе приватизация гьабун букӀанилан абуна гьес.
М. Насрудиновасда хурхун прокуратураялъ цӀех-рех гьаби батӀайисан бичӀчӀулеб буго «Дагестангазсервисалъул» цо-цо вакилзабазда. 
Цояз рикӀкӀунеб буго МухӀамадхӀусен Насрудинов лъарагӀав вукӀиналъ, гьеб хӀужаги жидер миллаталде гьабулеб тӀадецуй бугилан.
Гьал къояз «Дагъгазалъул» директорзабазул советалъ хӀукму гьабун буго жидерго директорлъун ГӀабдулхаликъ Ражабов вищизе. 
ГьанжелъизегӀан гьев хӀалтӀулев вукӀун вуго гьебго гӀуцӀиялъул бетӀерав бухгалтерлъун. 
Гьесулгун къотӀи-къай хъван буго цо лъагӀелалъ хӀалтӀизе.
