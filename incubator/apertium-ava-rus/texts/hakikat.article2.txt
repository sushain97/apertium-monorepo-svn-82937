Цадахъ ахӀдани, рагӀизеги бегьула

Рахьдал мацӀ – гьеб халкъалъул гьумер ккола. Рахьдал мацӀ лъугӀани, лъугӀула халкъги.
Лъеберабилел соназда миллиял школазейилан 104 батӀияб мацӀалда цӀалул тӀахьал риччалел рукӀарал ратани, ункъоабилел соназ гьединазул къадар анцӀила микьиде ккун буго. 
Гьезда гьоркьорги цохӀо ункъо миллаталъ (Башкортостан, Татарстан, Якутия ва Тува) цӀунун буго байбихьул классал лъугӀун хадубги миллиял мацӀазда лъай кьей.
Гьале гьелъул хӀасил: 1989 соналъ тӀобитӀараб переписалда 28 процент батӀиял миллатаз гӀурус мацӀ жидерго рахьдал мацӀлъун ва 60 проценталъ – кӀиабилеб мацӀлъун бихьизабун буго. 
ЛъикӀабго «цебетӀей» ккун гьечӀищха лъабкъого соналда жаниб? ЧӀухӀизе бегьила нилъ хӀасилаздаса. 
Доб жеги 1958 соналъго байбихьараб цӀалул реформаялъулъ, заман унилан, хисараб жого гьечӀо. 
Гьеб реформаялъул аслияб мурад халкъал гъункизари бугин рикӀкӀунеб букӀана. 
Гъунки цӀикӀкӀине киназего цо гӀахьалаб мацӀ къваригӀунилан лъун букӀана школазда цебе масъала. 
Миллатазул гъункиялъул иш нилъеда бихьана, «киназего гӀахьалаб» мацӀалъги рахьдал мацӀал кванан лъугӀулел руго. 
Заман щун буго гьеб реформа жакъагӀаги лъалхъизабизе, хӀасилал рихьизелъун цо нахъехун балагьизе.
Дун гӀурус мацӀалда данде йигей чӀужу гуро, дун йиго магӀарул мацӀ цӀуниялъе гӀоло къеркьолей. 
Пикру гьабун бихье, цохӀо рахьдал мацӀалъ тӀуралелщинал масъалабазул: ватӀаналде рокьи бижизаби, рухӀияб бечелъи, маданият, мацӀ цӀуни, гьеб цебетӀезаби ва гь.ц. 
Рахьдал мацӀ цӀуниялъул суалалда тӀасан гара-чӀвари букӀун гурого, нилъер республикаялда гьабсагӀат щибго гьабулеб жо гьечӀо. 
ГӀемерисез абула жакъа къоялда жаниб бигьаяб иш гурин гьел суалал тӀурай, республика экономикияб рахъалъ нахъеккун бугин, гьелда рухӀ речӀчӀигун рорхизе бегьулин мацӀазул суалалин. 
Республикаялда «рухӀ речӀчӀизегӀан» бугебги лъугӀун хутӀиялда хӀинкъи буго.
Гьелъ ракӀунтарал цӀакъго дагь гурони гьечӀого руго жакъа нилъеда гъорлъ. 
Яги къуниланги абун кверал эхеде рорхизе ккела, яги хӀасил ккезегӀан, бищун тӀаса бугеб тӀалаялде цадахъ лъугьун ахӀдезе ккела. 
Щиб лъалеб, цадахъ лъугьун ахӀдани, рагӀизеги бегьула.
