Memorial Day is een Amerikaanse feest- en gedenkdag, gehouden op de laatste maandag in mei, 
 waarop de gesneuvelde Amerikaanse militairen herdacht worden.

De gedenkdag begon na de Amerikaanse Burgeroorlog om de doden die voor de Unie stierven tussen 1861 en 1865 te eren. 
Na de Eerste Wereldoorlog werd de herdenking uitgebreid 
 om allen die voor hun land het leven hebben gelaten in militaire dienst te herdenken. 
De precieze geschiedenis over het ontstaan van deze herdenkingsdag is onduidelijk. 
Algemeen aangenomen wordt dat een eerste viering plaatsvond in 1868, toen nog Decoration Day geheten 
 omdat de graven van de gevallenen met bloemen gedecoreerd werden.

Traditioneel vindt de nationale herdenking plaats op Arlington National Cemetery nabij Washington D.C.. 
Ook is het de gewoonte om de vlag halfstok te hangen vanaf zonsopkomst tot 12 uur in de middag. 
Veel Amerikanen bezoeken één van de Nationale Begraafplaatsen waar oorlogsdoden liggen. 
Ook worden de graven vaak van een klein Amerikaans vlaggetje voorzien. 
Zo plaatsen 1200 soldaten van het 3rd US Infantry vlaggetjes op alle, ruim 260.000, graven op Arlington 
 en voeren vervolgens een 24-uurspatrouille uit op de begraafplaats.

In Nederland worden de doden herdacht op de Netherlands American Cemetery and Memorial in Margraten.

Memorial Day wordt ook wel gezien als het onofficiële begin van het zomerseizoen 
 en er worden vaak sportieve evenementen georganiseerd rondom Memorial Day, zoals de jaarlijkse Indianapolis 500 autorace.
