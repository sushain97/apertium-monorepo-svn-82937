De speler begint doorgaans met één of meerdere schepen met grondstoffen zoals voedsel hout en gereedschap aan boord 
 waarmee men een eiland kan koloniseren - dit gebeurt door een pakhuis te bouwen op één van de eilanden. 
Het is nu mogelijk enkele huizen te bouwen voor de inwoners en gebouwen voor het verkrijgen van grondstoffen en producten. 
De productie van grondstoffen en goederen speelt een belangrijke rol bij de ontwikkeling en het onderhouden van de nederzetting. 
De bevolking van de nederzetting kan vijf ontwikkelingsniveaus doorlopen. 
Bij elk niveau veranderen de wensen van de bevolking, evenals de gebouwen die de speler kan bouwen en de producten die hij kan verwerven.

De goederen die men op een eiland kan produceren verschillen per regio (zoals toendra, steppe of oerwoud). 
Als gevolg van de groei van de nederzetting kan het noodzakelijk worden andere eilanden te koloniseren 
 om exotische goederen te verkrijgen (zoals specerijen) en deze met schepen te vervoeren naar de eigen nederzetting. 
Ook handel kan een manier zijn om goederen te verkrijgen. 
Op deze eilanden kunnen ook inheemse volken wonen, zoals Azteken, Eskimo's, Indianen en Mongolen.

Het onderhouden van de betrekkingen met andere volken gebeurt door middel van diplomatie: 
er kunnen verdragen gesloten worden om zo de eigen positie zeker te stellen. 
Wanneer dit niet mogelijk is, bij niet welwillende tegenspelers, kan men infanterie trainen, 
 en deze bewapenen met wapens zoals zwaarden, kruisbogen en kanonnen. 
De infanterie kan de nederzetting verdedigen wanneer de tegenspeler aanvalt 
(evenzo kan men de tegenspeler op zijn eiland aanvallen mocht dat nodig zijn). 
Naast een bewapend leger kan men de nederzetting verdedigen met verdedigingswerken, 
 zoals forten, een stadsmuur, en wacht- en geschuttorens.
