Chanoeka is een joods feest. In het Hebreeuws is het חנכה of חנוכה wat 'inwijding' betekent. 
Het feest staat ook wel bekend als 'het feest van de lichtjes' (חג האורות: Chag Ha'Orot), 
 inwijdingsfeest of toewijdingsfeest (weinig prominente Nederlandse vertaling). 
Het feest duurt acht dagen, ter nagedachtenis aan het 'Chanoeka-wonder'. 
De eerste dag van dit feest begint na zonsondergang van de 24e dag van de joodse maand Kislev.

Feest van het licht

Chanoeka (uitspraak: [χanuˈka], met een ietwat 'zachte' g en een 'a' zoals in 'extra') is een van de kleinere joodse feesten, 
 dat met name door invloed van enerzijds de Verlichting en kerstmis en anderzijds het zionisme de laatste eeuwen aan belang heeft gewonnen. 
Er gelden geen halachische verboden, behalve enkele kleine beperkingen rond de tijd dat de kaarsen aangestoken moeten worden en wanneer zij branden. 
Herdacht wordt de herinwijding van de Tempel van Jeruzalem in 164 v.Chr. door Jehuda haMaccabi.

Volgens de overlevering was er slechts één kruikje kosjere olie voorradig om de menora te branden tijdens de reiniging van de Tempel. 
Het kruikje raakte echter niet leeg voordat nieuwe zuivere olie was toebereid, 
 maar schonk genoeg olie om de menora gedurende acht dagen - de tijd die nodig was om nieuwe olie te krijgen - brandend te houden.
