Zuid-Afrika, officieel de Republiek Zuid-Afrika 
 (Afrikaans: Republiek van Suid-Afrika, Engels: Republic of South Africa) 
 is een land dat aan de zuidpunt van Afrika ligt. 
Het land grenst in het noorden aan Namibië, Botswana en Zimbabwe, in het oosten aan Mozambique en Swaziland. 
De onafhankelijke staat Lesotho wordt in zijn geheel door Zuid-Afrika omsloten.

Zuid-Afrika heeft een rijke koloniale geschiedenis, 
 die tot stand kwam toen Kaapstad in 1652 als Nederlandse verversingspost werd gesticht. 
Na anderhalve eeuw van Nederlandse kolonisatie werd de Kaapkolonie overgenomen door het Verenigd Koninkrijk. 
Hierop migreerden een groot aantal Nederlandstalige kolonisten, bekend als Boeren, 
 met de Grote Trek naar het binnenland en stichtten verschillende Boerenstaten, 
 waarvan de Zuid-Afrikaansche Republiek en de Oranje Vrijstaat het belangrijkst waren. 
Deze republieken werden in 1902 door de Britten veroverd in de Tweede Boerenoorlog 
 en samen met de Kaapkolonie en Natal in 1910 tot Zuid-Afrika verenigd. 
In de 20e eeuw werd Zuid-Afrika overschaduwd door de apartheid, 
 een systeem van rassensegregatie waarmee de niet-blanke bevolking benadeeld werd. 
In 1990 werd de apartheid afgeschaft en in 1994 werd Nelson Mandela tot de eerste zwarte president van Zuid-Afrika verkozen.

Zuid-Afrika is een land met diverse bevolkingsgroepen en elf officiële talen, 
 waaronder het aan het Nederlands verwante Afrikaans. 
Het land is een parlementaire republiek met drie hoofdsteden 
 en is één van de meest ontwikkelde landen van het continent, maar armoede- en misdaadcijfers blijven hoog.
