Miksi minun faarista tuli maarieppa.
Tämä tapattui silloin, ko met faarin kans olima venheelä merelä, ja sielä alkoi pikkuisen satamhaan ja tuulemhaan. Silloin mie hoksasin, ette faari pölkäs enämen ko mie. Venet oli 13-jalkainen, mutta siltikhään mie en nähny mithään syytä pölätä. Methään emmä olheet juuri niin kaukana rannasta. Hiljemin illala met istuima sisälä hytässä minun tykönä. Mie kysyin faarilta, ette miksi hän pölkäs mennä pienelä venheelä merele. Silloin hän muisteli tämän histoorian:
- Niin ko sie tieđät, niin minun velipuoli Hans oli seittemen vuotta vanhempi ko mie. Mie piđän, ette mie olin viisitoista tahi kuusitoista vuotta vanhaa silloin. Se oli kesä, ja met olima seilanheet venheelä Taunusaarheen. Sinne met veimä ruokkaa vaimoile, jokka saaressa poimithiin hilloi kauppias Bullin eđestä. Näjet, sen aijan systeemin mukhaan poimiijat annethiin kolmasosan marjoista Bullile. Kolmasosan marjoista het häyđythiin myyđä Bullile, ja viimisen kolmasosan het saatethiin myyđä tahi käyttäät itte.
No, se sitte näytti siltä, ette sää oli muuttumassa ja Makrean yli laskeutui pimmeys. Vaimot meinathiin, ette met Hansin kans häytyisimmä ođottaat vähän aikkaa ennen ko purjettisima kothiin. Sillä purjettimalahan met siihen aikhaan kuljima. Mutta Hans tykkäsi, ette se oli rohki fiini sää purjettiit. Hän arveli, ette met kyllä kerkkiisimmä kothiin ennen ko yltyis hirveen huono sää. Ja kaikkihan met tunsima Hansin; hän oli hirveen rohkee purjetmies. Mie en ole aivan sikkari jos se venet millä met seilasimma, oli se sama mitä Hans itte oli ollu myötä rakentamassa. Se oli semmoinen siro, kakssoutonen nordlandinvenet. Hans oli itte laittanu siihen sneeseilin. Hän tykkäsi oikhein kunnon friskistä tuulesta, ja hänen mielestä se oli kevvyin ja noppein purjettiit sneeseililä ja fokala.
Ja ko Hans oli jotaki päättäny, niin siihen ei ollu kelhään enhään mithään sanomista – ja vähhiiten kuiten semmoisella "pojanklossila" ko mieki silloin olin. Ja nyt Hansi sanoi, ette hän aikkoo kothiin. Mie piđän, ette piian sillä oli morssii joka ođotti häntä.
Niinpä met suuntasimma merele. Matkaa ei ollu ko suunile kaksi miilaa. Tuuli puhalsi friskisti pohjais-vestasta, suorhaan meiđän takkaa. Mie näjin, ette Hans oli ottanu suunan kohti Prännää. Mie siinä ihmettelin, ette eikös hänen häytyis ottaat suunan vähän likemäs ranttaa – jos vaikka tuuli sattuis yltymhään. Mutta Hans tyhä nauroi ja sanoi, ette suoraa linjaa myöten oon lyhhyin matka. Mie tunsin merenkäynnistä, ette tuuli oli nousemassa. Mie kysyin Hansilta, ette eikö hän vois seilata kohti Tyyryniemee, jotta met tarpheen tullessa pääsisimmä turvhaan matalan taka mikä oli Sløbuktan ulkopuolela. Mie en ollu harjaintunnu olheen merelä huonola säälä ja aloin jo pölätä. Mie en osanu uiđa, ja mie pölkäsin, ette venet kaatuis kumhoon ja met hukkuisimma.
Nyt paarot olthiin jo korkkeemat ja kovemat, ja venet sai kyyttii. Mie näjin, ette Hans meni vakavaksi. Hän ei enhään hymmyily, vaan näytti kiristelevän leukaperrii. Met olima jo niin keskelä vuonoo, ette se oli mahđoton päästä maihin suojhaan. Meilä ei ollu mithään mahđolisuutta seilata maihin ennen ko Sjånesissä, likelä Sisä-Prännää.
“Pitele kiini vaikka tohđan alta”, huusi Hans tuulen läpi. Mie, joka entiselthäänki jo pölkäsin, menin nyt kauhusta kankkeeksi. Mie näjin, ette ei se Hansikhaan enhään pahemin naureskellu. Siinä mie sitte makasin tohđan alla ja rukkoilin Jumalaa. Venet hörppäsi pikkuisen vettä, mutta se ei tehny mithään niin kauvoin ko Hans ei sanonu sen enämppää.
Nyt mie näjin, minkä tähđen Hansin tunnethiin seppänä purjetmiehenä: Hän piteli yhđelä käđelä kiini ruorista, ja toisessa käđessä hänelä oli sneeseilin jatkotouvi. Hän vuoroin piđätteli ja löysäsi touvvii ja ohjasi venhettä siihen laihiin, ette met rattastimma paaroin päälä. Se tuntui siltä, niin ko met emmä olis ollenkhaan käynheet paaron pohjala, vaan lensimä ilmassa.
Fierva ei ulottunnu silloin niin kauvas ko tääpänä. Hans näki, ette se oli mahđolista purjettiit kopphaan, mikä oli Sjånesin takana. Hän huusi minule, ette mie häytyisin nousta jaloile ja olla valmis hyppäämhään sitte ko venet törmää ranthaan. Mie nousin ylös, ja justhiin silloin met olima paaron päälä ja menossa niemen sivvu. Hans käänsi ruorin jyrkästi paarpurhiin, ja met rattastimma paaroila kunnes venet skuurasi hiettaa. Ihmiset, jokka olthiin nähneet ette Hansi seilas kohti ranttaa, olthiin tulheet fiervale. Het otethiin voimakhaila käsilä kiini venheestä ja kiskothiin sen kuivale maale.
Tämän jälkhiin mie lupasin ittele, ette mie en koskhaan työtelis merelä. Ja sen luppauksen mie olen pitäny. Ja jotta se olis aivan sikkari, niin mie asetuin asumhaan tunturhiin.
