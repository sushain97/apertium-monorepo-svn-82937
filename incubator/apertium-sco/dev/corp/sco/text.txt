Afore the 9t century the kintra that we noo ken as Scotland haed sindry fowk, leids an kinriks intil’t. The war the Pechts in the east, in Pechtland, the Gaels in the wast, in Dalriada, an the Auld-Angles an Brets in the sooth in Lothian an Dumbertan. Tradeetion threaps that Kennet son o Alpin wis the first king o ‘Scotland’ - in AD 843 - but afore him, in AD 785, Constantine son o Fergus stertit oot on the conquest o Dalriada an Pechtland, an wis richtly the first tae rule ower the baith. For ower a hunner year mair the war twa-three kinriks – Dalriada, Pechtland, an Dumbertan – but wi ae heich king ower aw. 
 
Til ab.900 Kennet an his follaers on the throne wis cryed kings o the Pechts, but fae ab.900 thair ordnar teetle chenged tae kings o Alba. Alba stertit oot as the Gaelic name for the island o Britain as a hail but efter the 10t century it cam tae mean the norlan pairt alane. The Auld- Angles fowk cryed this kinrik Skot-land in thair ain tongue. Bi the 920s baith the kings o Dumbertan, an heich reeves o Bambra (that is, the lords that ruled ower whit is noo the sooth o Scotland), haed come unner the owerance o the king o Scots. The fecht at Carham in 1018 haed the affcome o jynin baith thir lands – Dumbertan an Lothian - tae Scotland for guid.


The Waster Isles belanged the croun o Norrowa til 1266 an haed thair ain kings, but thay gied up this teetle soon efter the Treaty o Perth thon year. This Treaty endit Norse maucht ower the wast an made its indwellers subjects o the king o Scots insteid. The Norlan Isles (Orkney an Shetland) cam unner Scots owerance in the years 1468-9, while the toun an landward o Berrick - focht ower bi Scots an Soothrons fae 1296 onwards - wis taen bi Ingland in 1482. The sae-cryed ‘debateable land’, on the waster mairches striddlin Cummerland an Dumfriesshire, wis shed bi Inglis an Scots commissionars in 1552 wi the Frainch ambassador as owersman gien the biggest pairt tae the Scots.This wis the hinmaist time that the border atween Ingland an Scotland wis disputit ava.

Aw throu the Heich an Hinner Middle Ages, an intae the Aulder Modren Age, Scotland haed mony bairn kings an queens. Whan this wis the case the nobles appyntit a cheil tae rule in the bairn’s name. Until the dowp-end o the 14t century thir fowk haed the teetle o guardian but syne thay cam tae be cryed lord govrenor o the kinrik. Whanever the king or queen wis adult, but haedna the maucht tae rule, aiblins throu seikness, a faimly memmer or noble wad be appyntit tae rule in thair name wi the teetle o lutenant o the kinrik.

Scotland an Ingland as freestaunin kinriks baith cam til an end on the same day: 1 Mey 1707. On thon date the Treaty o Union becam law. Bi this treaty the twa kinriks o Ingland an Scotland haed gree’d tae become yokit in ane state cryed Great Britain, wi ae pairlament sittin in Lunnon, an ae Breetish kingship, bringin Scotland’s ain kingship til an end. It wis in thae days, as it is noo, a controvertit treaty, wi pairt o the Scots nation aye agin it. Efter this date, Scotland sent 45 MPs an 16 peers tae sit in a jynt Breetish pairlament in Lunnon, tho efter 1832 the nummer o Scots MPs an peers whiles wis eikit til. Sensyne Scotland haes been pairt o three states follaein on: firstly, the Unitit Kinrik o Great Britain fae 1707 til 1800, second the Unitit Kinrik o Great Britain an Irland fae 1801 til 1922, an third the Unitit Kinrik o Great Britain an Norlan Irland fae 1922 tae noo. Atween 1707 an 1999 the actual fowk that haed the say ower the daily-day runnin o Scotland wis cryed, informal-like, the 'managers'. The managers wis waled fae amang the kenspeckle political bodies o thair day, for ordnar Lord Advocates an Secretars o State for Scotland. The first Secretar o State wis appyntit in 1884. Thir fowk haed the hail steerin o political maiters in Scotland as pairt o the UK, an the Office for Scotland (the Scots secretar’s admeenistration) even flittit fae Lunnon til Embra in 1939.

The Pairlament o Scotland, that haed been votit awa an shut doun in 1707, wis creatit aince mair bi a referendum held in 1997. The new Pairlament o Scotland wis fenced in 1999 an the pairty wi the maist votes maks up the memmership o the whit wis aince cryed the Executive o Scotland, tho in 2007 this name wis chenged tae the Govrenment o Scotland. The heid o govrenment in Scotland is cryed the First Meenister an belangs the pairty wi the maist votes.

In the neist pairt o Scotland’s Ain Kingship, we will hear aboot the auldest kingly hooses that foondit the kinrik o Scotland.
