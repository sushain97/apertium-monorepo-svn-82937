Halqara cemaatı Qırımnıñ Rusiyege qoşuluvını işğal olaraq tanıy. Moskvanıñ soñki areketleri Ukraina ve Rusiye arasında alâqalarnıñ kerginleşüvine ve Rusiyeniñ halqara munasebetlerinden çetleşüvine ketire. NATO, AQŞ, AB ve Avropa Birliginiñ ayırı memleketleri Rusiyege qarşı maliyeviy ve vizalı cezalarnı kirsetti. Moskva «G8» terkibinden çıqarıldı ve Soçide keçirilecek olğan dünyanıñ eñ nufuzlı memleketlerniñ körüşüvini lâğu etildi. Bu körüşüv Brüsselde ötkerilecek.

Qırım Rusiye toprağı olaraq tanılsa, o vaqıt RF Ukrainağa para berir
Rusiyeden maliye yardımnı almaq içün Ukraina Qırımnıñ RF-na qoşuluvı qanuniy olğanını tanımalı, bundan da ğayrı, anayasa islâatını, saylavlarnı keçirmek ve rusiyelilerni ayırımamaq kerek. Bunı  Washingtonda Almaniya maliyenaziri Wolfgang Şoyble ile körüşüv çerçivesinde RF maliye naziri Anton Siluanov bildirdi. 
 
«Lew ve Şoyblege aytqan 4 noqtaiy-nazarımız bar: anayasa islâatı, prezidentniñ qanuniy saylavı ve añlaşmağa mümkün olğan ükümetniñ teşkil etüvi, Qırım vaziyetiniñ qanuniy tanuvı ve Ukraina şarq regionlarında kergin meselelerniñ çezilüvi, – dep bildire Siluanovanıñ sözlerini RİA Novosti. – İdare etüvni barışq yollarnen, Ukraina qanunları boyunca, rus halqını ayırmayıp, qurban ve qırğınsız amelge keçirmek kerek. Böyle mevamıznı şart olaraq bildiremiz, böyleliknen Rusiye em bücet, em gaz meselelerinde maliyeviy yardımnı köstere bilecek». 
 
Bıltır RF Ukrainağa 15 mlrd doll. miqdarında maliyeviy yardımnı köstermege qarar aldı. Faqat tek 3 mlrd doll. keçirmege yetiştirdi. Bundan soñraUkrainadaki siyasiy buhran mucadelesi neticesinde ükümet de deñişti. Bu sebepten Rusiye gaz içün endirim bermeyip, ukrain iqtisadiyatnıñ teminlevinden vazgeçti.

Ukraina, Rusiye, AQŞ ve Ab aprel 17 künü Jenevada muzakerelerni keçirecekler
Dört taraflama muzakereler aprel 17 künü Jenevada olıp keçecek. Mında Ukraina, Rusiye, AQŞ ve AB tışqı siyasiy bölükleri iştirak etecek, dep bildire Azatlıq Radiosı. 
 
Bunı AQŞ devlet departamentiniñ matbuat-kâtibi Jen Psaki bildirdi. 
 
Evelleri Ukraina buhranı sebebinden olacaq körüşüvni AQŞ devlet kâtibi John Kerry, Rusiye çetel işler naziri Sergey Lavrov ve muzakerelerniñ diger iştirakçileri tasdıqladılar. Toplaşuv kelecek afta olacağı aqqında söz yürsetile edi, amma o vaqıt tarih ve yerni belgilemediler.

AQŞ-nıñ cezasına daa yedi qırımlı ve  «Çernomorneftegaz» oğradı
Amerika Qoşma Ştatalarınıñ maliye nazirligi Qırımnıñ qanunsız ükümeti vekillerine qarşı sanktsiyalar belgiledi. 
  
Azatlıq Radiosı bildirgeni kibi, cedvelge Kiyev tarafından işten çıqarılğan mahsus hızmetlerniñ yolbaşçısı Petr Zima, öz başına tayinlengen Aqyarnıñ meri Aleksey Çalıy, Qırım «ükümet» yolbaşçsı muavini Rustam Temirgaliyev, Qırım parlamenti spikeriniñ mesleatçısı Yuriy Jerebtsov, «referendum»nıñ keçirilüvi boyunca komissiya reisi Mihail Malışev,  bu kibi Aqyardaki komissiyanıñ yolbaşçısı Valeriy Medvedєv ve qırım Yuqarı Şurası sabıq vitse-spikeri  Sergey Tserkovnıñ soy adları kirsetildi. 
  
Bu kibi areketler, şimdiki vaqıtta separatistlerniñ qoluna keçken «Çernomorneftegaz» şirketine de tesir etecek. 
  
Sanktsiyalar boyunca, yuqarıda añılğan şahıslarnıñ AQŞ-nıñ territoriyasında olğan er türlü aktivlerniñ toqtatılması belgelene. Em de, maliye tedbirlerniñ ötkerilüvi da yasaqlana. 
  
Bundan evel, kirsetilgen yasaqlar Qırım Devlet Şurasınıñ yolbaşçısı  Vladimir Konstantinov ve Qırım baş-naziri Sergey  Aksenovnen bağlı edi.

Slovânskta ekstremistlerniñ bir qısımnı оligarh idare ete – Tımçuk
Arbiy-siyasiy taqiqatlar merkeziniñ yolbaşçısı Dmıtro Tımçuk Slovânsk ile bağlı tahminiy neticelerni ketire. 
 
«İnformatsion qarşılıq» gruppasınıñ malümatı. Slovânskta ekstremistlerniñ esas qısmı 600 insandan ibaret. RF SQ BŞ Baş istihbarat idaresiniñ spetsnazından ğayrı, şeerde Donbassnıñ çeşit areket ve teşkilâtlarnıñ vekilleri de faaliyet köstere. Olar 2 gruppağa bölündi», – dep qayd ete o öz Fasebook saifesinde. 
 
«200 insandan ibaret olğan gruppağa bir оligarhnıñ müitinden vekiller yolbaşçılıq ete. Ekinci gruppağa, 300 insan, belli cinaiy şahısnıñ müitinden insanlar başlıq ete. Ekstermist areketlerniñ umumiy idaresini ise Rusiye Baş istihbarat idaresi keçire», – dep yaza arbiy ekspert. 
 
Donetsk vilâyet memuriyetniñ malümatına köre, bugün antiterroristik ameliyat neticesinde Slavânskta bir insan elâk oldı, 9 yaralandı.

Donetskte antiterroristik ameliyat neticesinde bir insan elâk oldı ve 9 yaralandı – Vilâyet Devlet memuriyeti
Donetskte antiterroristik ameliyat neticesinde bir insan elâk oldı ve 9 yaralandı. 
 
Donetsk Vilâyet Devlet memuriyetiniñ sağlıq saqlav departamentiniñ beyanatına köre, Slavânsk şeеrinde antiterroristik ameliyat devamında 5 insan yaralandı. Bundan da ğayrı, al-azırda «Rostov-Harkov» yolunda Slavânsk ve Artemovsk şeerleri arasında silâlı çatışma devam ete. Onıñ neticesinde bir insan elâk oldı, 4 – zarar kördi. 
 
Slavânskta acele yardım arabalarnıñ areket etüvi şimdi sıñırlıdır, amma ekimler bütün olğan imkânlarnı qullanıp, acele yardımnı köstermege ve zararlanğan insanlarnıñ hastahanelerge ketirilmesi içün areket ete. 
 
Taraflardan qaysı birisinde zarar körgenler bar olğanı aqqında malümat al-azırda belli degil, dep bildire Radio Svoboda. 
 
Bugün Slavânskta Ukraina havfsızlıq hızmeti yolbaşçılığında antiterroristik ameliyat olıp keçe.

Moskvada «Aqiqat yürüşi» keçe
Rusiye paytahtı, Moskvada, Saharova caddesinde muhalifet «Aqiqat yürüşni» keçire. 
 
Muhalifet firqalarnıñ ve areketlerniñ aktivistleri «Doğru ve mustaqil matbuat vastaları içün», «Teleekranlardaki yalanğa qarşı» kibi şiarlernen çıqışta buluna, dep bildire Radio Svoboda. 
 
Mitingde aktrisa Liya Ahecakova, animator Garri Bardin, şair ve jurnalist Dmitriy Bıkov, aktör Aleksey Devotçenko, yırcı Aleksey Kortnev, aktör Aleksandr Filippenkonıñ çıqışları da beklenile. 
 
Bundan da ğayrı, mitingde bir qaç namzetlikte çeşit «mukâfatlar» berilecektir – «Utanmayıp aldata», «Yüregimiz qarışa» ve digerleri. Mukâfatlar belli şahıslrğa, ilk evelâ federal telekanalarnıñ yolbaşçılarına berilecektir. 
 
Numayış Moskva akimiyeti ile uyğunlaştırıldı. İştirakçilerniñ beklenilgen sayısı – 50 biñ. Böyle tedbirler diger şeerlerde de keçirile bilecek.

Aksönovnıñ «halq imayesı» resmiy statusnı elde etecek
Öz başına taiynlengen Qırım baş naziri Sergey Aksönov eñ yaqın kelecekte Qırım «halq imayesini» resmiyleştirmege vade ete. 
 
Bunı o bazar künü, aprel 13-de, yarımadanıñ «halq imayesi» temsilcilerniñ taqdirlev tedbirinde ilân etti. 
 
«Rusiye Federatsiyası ile keçirilgen muzakeremiz bizge eñ yaqın kelecekte Qırım halq imayesini Rusiye Federatsiyasınıñ uquqiy alanında resmiyleştirmege imkân berecek», – dep bildire Aksönovnıñ sözlerini İTAR-TASS. 
 
«Qırım qoruvı içün» 1375 «asker» medalge nail oldı.

AQŞ elçisi: «Ukraina cenübiy-şarqında aktivistler Rusiye silâsını qullana»
AQŞ vekâletli elçisi Ukrainada Geoffrey Pyatt Ukraina şarqında boyevikler Rusiye silâsını qullanğanlarına diqqat ayıra. 
 
«Ukraina cenübiy-şarqında boyeviklerde Rusiye silâsı bar, em de olar Qırımnı zapt etken rusiye ordularda olğan urbağa kiyingenler», - dep yazdı o Twitterde. 
 
Bunı Radio Svobada bildire. 
 
Evelleri AQŞ devlet kâtibi John Kerry Rusiye çetel işler nazirliginiñ başı Sergey Lavrovnı yañı aqibetler aqqında tenbiyeledi. Eger de Rusiye Federatsiyası Ukraina şarqındaki vaziyetni kerginleştirmege toqtamasa, onı yañı cezalar bekleycek, dep bildirdi AQŞ devlet departamenti. 
 
Lavrov, öz nevbetinde, Kerryge şunı ayttı ki, eger de Ukraina cenübiy-şarqına nisbeten küç-quvet qullansa, aprel 17 kününe planlaştırılğan dört taraflama körüşüv keçmeycek eken, qayd ete Rusiye çetel işler nazirligi. 
 
Aprel 17 künü Jenevada Rusiye, AQŞ, Ukraina ve Avropa birliginiñ temsilcileri arasında muzakereler ötkerilmeli, faqat körüşüvniñ tam şekli daa belli digildir.

Slavânskta Ukraina havfsızlıq hızmetiniñ zabiti öldürildi, daa 5 uquq qoruyıcı zararlandı – Avakov
Donetsk vilâyeti Slavânskta keçirilgen antiterroristik ameliyatı neticesinde Ukraina havfsızlıq hızmetiniñ zabiti öldürildi daa 5 uquq qoruyıcı zararlandı. 
 
Bunı içtimaiy ağda içki işler naziri Arsen Avakov yazdı, dep bildire Radio Svoboda. 
 
«Slavânsk. Elâk olğanlar ve zararlanğanlar eki taraftan da bar. Bizim tarafımızdan – Ukraina havfsızlıq hızmetiniñ zabiti. Ukraina havfsızlıq hızmetiniñ ATM yolbaşçısı ve daa 4 insan zarar kördi. Separatistler tarafından – belli bir malümat daa yoq», – dep yazdı o. 
 
Avakov şunı da qayd etti ki, «separatistler yerli eali qalğanınen qorçalanmağa başladılar… Ukraina havfsızlıq hızmeti quvetlerniñ ğayrıdan teşkilüvini ilân etti». 
 
Bugün Slavânskta Ukraina havfsızlıq hızmeti yolbaşçılığında antiterroristik ameliyat olıp keçe.

AQŞ Rusiyeni yañı cezalar aqqında tenbiyeley
AQŞ devlet kâtibi John Kerry Rusiye çetel işler nazirliginiñ başı Sergey Lavrovnı yañı aqibetler aqqında tenbiyeledi. Eger de Rusiye Federatsiyası Ukraina şarqındaki vaziyetni kerginleştirmege toqtamasa, onı yañı cezalar bekleycek, dep bildirdi AQŞ devlet departamenti. 
 
Eki memleketniñ tışqı siyasiy bölüklerniñ nazirleri Ukraina vaziyetiniñ amerika tarafınıñ teşebbüsi ile qurulğan telefon vastası ile muzakere ettiler, dep haber ete BBC. 
 
Kerry Ukraina şarqında memuriy binalarnıñ zaptı tışqı quvetler tarafından idare etilmesinen bağlı öz fikirlerini bildirdi. 
 
Aktivitlerniñ qolunda rusiyeniñ  silâsı bar, em de olar Qırımnı işğal etkenlerniñ  arbiy urbasına kiyingenler, qayd ete Devlet departamenti.

Bugün pravoslav ve yunan-katolikler Tal bazarıkunüni qayd eteler
Ukraina pravoslav ve yunan-katolikleri aprel 13 künü, Paşalyadan bir afta evel, 12 müim bayramlardan birisisayılğan Tal bazarı kunüni qayd eteler. 
 
Bugün kilselerde tantanalı diniy merasimler keçe. 
 
